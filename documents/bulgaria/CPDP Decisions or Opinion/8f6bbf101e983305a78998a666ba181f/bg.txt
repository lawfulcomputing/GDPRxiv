
Начало
  » Практика » Решения на КЗЛД за 2018 г.
  
 
 » Решение по жалба с рег. № Ж-167/30.03.2017 г. Решение по жалба с рег. № Ж-167/30.03.2017 г.
РЕШЕНИЕ
№ Ж-167/2017 г.
София, 12.02.2018 г.
 
Комисията за защита на личните данни (КЗЛД) в състав: Цанко Цолов, Цветелин Софрониев и Мария Матева на заседание, проведено на 20.12.2017 г., на основание чл. 10, ал. 1, т. 7 от Закона за защита на личните данни разгледа по същество жалба № Ж-167/30.03.2017 г., подадена от П.Г.М.
Административното производство е по реда на чл. 38 от Закона за защита на личните данни (ЗЗЛД).
Комисията за защита на личните данни е сезирана с подадена от П.Г.М. жалба с изложение твърдения за неправомерно обработване на личните му данни от политическа партия „България без цензура“ и използването им без негово знание и съгласие за регистрирането му като член на секционна избирателна комисия № 244606062 в проведените на 26.03.2017 г. избори. Жалбата е подадена на 22.03.2017 г. на откритата телефонна линия в Министерство на вътрешните работи и е заведена с вх. № СЦ-Т-8/22.03.2017 г., откъдето след извършена проверка е препратена за разглеждане по компетентност в Централната избирателна комисия, а от там в КЗЛД.
Жалбоподателят информира, че по телефона бил уведомен от П.К. – председател на 62 СИК в гр. София, община Подуяне, че е включен в списък с наблюдатели на партия „България без цензура“ в посочената секция. Г-н П.Г.М. твърди, че в последствие установил, че личните му данни са обработени не за включването му като наблюдател на партията в конкретните избори, а за регистрирането му като член на секционната избирателна комисия. Категоричен е, че не е давал съгласието си обработване на личните му данни за тази цел и във връзка с конкретните избори.
Към жалбата са приложени относими доказателства, в това число писмени обяснения както на жалбоподателя, така и на П.К.
В условията на залегналото в административния процес служебно начало и задължението на административния орган за служебно събиране на доказателства и изясняване на действителните факти от значение за случая, е направена служебна справка на сайта на Централната избирателна комисия и публикувани на сайта относими по случая Решения № 4264-НС/08.02.2016 г. на ЦИК относно регистрацията на партия „България без цензура“ за участие в изборите за народни представители на 26.03.2016 г., Решение № 4182-НС/01.02.2017 г. на ЦИК относно назначаване на съставите на СИК за изборите за народни представители насрочени за 26.03.2017 г. Направени са и служебни справки на сайта на Двадесет и четвърти изборен район – София, както и разпечатки на публикувани на сайта относими решения, а именно Решение № 60-НС София 24 ИР/28.02.2017 г. за назначаване на секционни избирателни комисии в район „Подуяне“ и утвърждаване на списък с резервни членове, Решение № 111-НС, София, 24 ИР/22.03.2017 г. относно промени в съставите на секционна избирателни комисии в район „Подуяне“. 
С оглед необходимостта от изясняване на случая от правна и фактическа страна от Областния управител на област София са изискани и в отговор са представени относими по случая доказателства, а именно писмо до кмета на район „Подуяне“ за назначаване на съставите на СИК от квотата на коалиция от партии „България без цензура“, с приложен списък на коалицията със съставите на СИК в район „Подуяне“ за изборите за народни представители за Народно събрание, насрочени за 26.03.2017 г; Решение № 111-НС/22.03.2017 г. на 24 РИК относно промени в съставите на секционна избирателни комисии в район „Подуяне“; Анулиран списък на СИК № 244606062; Списък на СИК № 244606062; Анулирано удостоверение № 06-062-6/28.02.2017 г. за назначаване на П.Г.М. за член на СИК № 244606062; Писмо с вх. № 207/22.03.2017 г. на кмета на район „Подуяне“ с приложен списък на промените в състава на СИК за район „Подуяне“.
Комисията за защита на личните данни е независим държавен орган, който осъществява защита на лицата при обработването на личните им данни и при осъществяване на достъпа до тези данни, както и контрол по спазването на ЗЗЛД.
За да упражни правомощията си, Комисията следва да бъде валидно сезирана.
От събраните по преписката доказателства следва извода, че жалбата е редовна -налице са данни за жалбоподателя, естеството на искането, дата и подпис.
Жалбата е процесуално допустима, подадена в срока по чл. 38, ал. 1 от ЗЗЛД от физическо лице с правен интерес. Същата има за предмет неправомерно обработване на личните данни - три имена и единен граждански номер на жалбоподателя за регистрирането му като член на секционна избирателна комисия № 244606062 във връзка с проведените на 26.03.2017 г. избори. С жалбата е сезиран компетентен да се произнесе орган - КЗЛД, която съгласно правомощията си по чл. 10, ал. 1, т. 7 от ЗЗЛД разглежда жалби срещу актове и действия на администраторите на лични данни, с които се нарушават правата на физическите лица по ЗЗЛД.
На проведено на 08.11.2017 г. заседание на Комисията жалбата е приета за процесуално допустима и като страни в производството са конституирани: жалбоподател – П.Г.М., ответни страни – ПП„Движение презареди България", с предишно наименование „България без цензура", ПП „Земеделски народен съюз", ПП „Движение Гергьовден", ПП „Български демократичен център", правоприемник на ПП „Лидер", ПП „Български демократичен съюз „Радикали", „Съюз на свободните демократи" и ПП „Партия на българските жени" същите коалиционни партньори, видно от Решение за съставяне на коалиция „България без цензура“ и допълнително споразумение за създаване на коалицията за участие в изборите на 05.10.2014 г. Като заинтересована страна в производството е конституиран П.И.П. с постоянен адрес *****, предвид обстоятелството, че същия е упълномощен от представителите на коалицията да представлява коалицията при провеждане на консултациите при кмета на общината за назначаване на секционни избирателни комисии при провеждане на изборите за Народно събрание, насрочени за 26.03.2017 г. на територията на Столична община, район „Подуяне", като за целта представи писмено предложение за състава на секционните избирателни комисии, което съдържа имена на предложените лица, единен граждански номер, длъжност в комисията, образование и специалност. Насрочено е открито заседание за разглеждане на жалбата по същество, за което страните са редовно уведомени и им е указано разпределянето на доказателствената тежест в процеса.
В отговор от политическа партия „Български демократичен център“ изразяват писмено становище за неоснователност на жалбата по отношение на партията предвид подписано между коалиционните партньори Споразумение за разпределяне на секционните избирателни комисии в Република България във връзка с провеждането на изборите за народни представители на 26.03.2017 г., заверено копие от което представят.
От страна на политическа партия „Земеделски народен съюз“, както и от страна на политическа партия „Движение Гергьовден“са изразени становища за неоснователност на жалбата по отношение на партиите със същите аргументи посочени от ПП „Български демократичен център“, а именно сключеното между коалиционните партньори споразумение.
Политическа партия „Движение презареди България", ПП „Български демократичен съюз „Радикали", „Съюз на свободните демократи", ПП „Партия на българските жени" и П.И.П. не ангажират становища.
На проведено на 20.12.2017 г. заседание на Комисията, жалбата е разгледана по същество.
Страните – редовно уведомени, не се явяват, не се представляват.
В качеството си на административен орган и във връзка с необходимостта от установяване истинността по случая, като основен принцип в административното производство, съгласно чл. 7 от АПК, изискващ наличието на установени действителни факти, имайки предвид събраните доказателства и наведените твърдения, Комисията приема, че разгледана по същество жалба № Ж-167/30.03.2017 г. е основателна.
В конкретния случай и видно от събраните доказателства се установи безспорно, че жалбоподателят е включен в списък от квотата на коалиция „България без цензура" за назначаване като член на СИК № 62 в район „Подуяне", за участие в изборите за народни представители проведени на 26.03.2017 г. В списъка са посочени негови три имена, единен граждански номер и телефон за връзка. Списъка е представен на консултациите при кмета на общината от П.И.П., пълномощник на представляващите КП „България без цензура", видно от приложено пълномощно. Не е спорно, а и видно от Решение № 60-НС/28.02.2017 г. жалбоподателя е назначен за член на СИК № 244606062 и е издадено удостоверение за това му качество.
В последствие по инициатива на представителя на коалицията и подадено от него писмо РПД17-ПО55-9/2/22.03.2017 г. по описа на Столична община, район „Подуяне“, е внесено предложение за промяна в състава на назначените секционни избирателни комисии в  това число и в състава на СИК 244606062. В отговор видно от съдържанието на Решение № 111-НС/22.03.2017 г. на 24 РИК и Приложение 1 към него жалбоподателят е освободен като член на секционната избирателна комисия. Решението, ведно с приложението към него, е публикувано на сайта на РИК 24 и е свободно достъпно.
Следва да се отбележи, че на 22.03.2017 г. – дата на която жалбоподателя е сезирал органите на МВР за извършена злоупотреба с личните му данни е подадено и заявлението от представителя на правоимащи субект за промяна в състава на СИК. 
В Изборния кодекс са разписани правилата за назначаване на състава на СИК, а в Решение № 4182-НС София, 01.02.2017 г. на ЦИК вече конкретно са посочени правилата касаещи изборите за народни представители проведени за 26.03.2017 г., съгласно които съставите на СИК се назначават от РИК, като назначаването е предхождано от консултации при кмета на съответната община за сформиране на съставите на СИК. За конкретните избори в консултациите участват партиите и коалициите, които са участвали в изборите за народни представители на 05.10.2014 г. и са имали парламентарна група в Народното събрание към 24.01.2017 г., които представят писмено предложение за състава на СИК от квотата на съответния политически субект, което съдържа: три имена и ЕГН на предложените лица, образование и специалност, телефон за връзка с лицето и длъжността в комисията за която се предлага (т. 8 от Решението на ЦИК). Съгласно цитираното Решение на ЦИК право на участие в консултациите за сформиране на СИК има и коалиция „България без цензура", като съгласно т. 13 от Решението има право на 6, 17 % участие в съставите на СИК в рамките на общината.
Известно е, че към дата на провеждане на консултациите при кмета на общината и предоставяне на данните на жалбоподателя коалицията като политически субект не съществува. Въпреки това съгласно Изборния кодекс има правата да има представители в секционните избирателни комисии за провеждане на изборите на 26.03.2017 г. В тази връзка и предвид обстоятелството, че на изборите на 26.03.2017 г. партиите в състава на коалицията участват самостоятелно или под друга форма на 15.02.2017 г. между коалиционните партньори е подписано Споразумение за разпределение на секционните избирателни комисии за упражняване на правата произтичащи по чл. 75, ал. 2 от ИК. Видно от съдържанието на споразумението като пълномощник за район „Подуяне“ в 24 МИР е определена политическа партия „България без цензура“ с настоящо наименование политическа партия „Движение презареди България“. 
С оглед събраните по преписката доказателства, неоспорени от страните в производството, в това число неоспорени и от политическа партия „Движение презареди България“, се установи, че личните данни на жалбоподателя са обработени от   администратора на лични данни политическа партия „Движение презареди България“ в хипотезата на включването им в списък с лица за назначаването им в секционни избирателни комисии от квотата на коалиция „България без цензура“ за участие в изборите на 26.03.2017 г. и предоставянето на тези данни на кмета на Столична община, район „Подуяне“. Не се установи обработване на личните данни на жалбоподателя от останалите конституирани в производството политически партии - ПП „Земеделски народен съюз", ПП „Движение Гергьовден", ПП „Български демократичен център", правоприемник на ПП „Лидер", ПП „Български демократичен съюз „Радикали", „Съюз на свободните демократи" и ПП „Партия на българските жени".
Твърденията на жалбоподателя, че личните му данни – три имена, единен граждански номер са неправомерно обработени от политическа партия „България без цензура“ с настоящо наименование „Движение презареди напред“ и без негово знание и съгласие са включени в списъка, предоставен на кмета на Столична община, район „Подуяне“, за назначаването му като член на СИК във връзка с изборите за народни представители проведени на 26.03.2017 г. не са оспорени от ответната страна политическа партия „Движение презареди България“. Въпреки предоставената правна възможност и дадените указания относно разпределянето на доказателствената тежест в процеса партията не е ангажирала доказателства за изразено от жалбоподателя конкретно и информирано съгласие по смисъла на § 1, т. 13 от Допълнителните разпоредби на ЗЗЛД за обработване на личните му данни за посочената цел. В тази връзка се налага извода, че твърденията на жалбоподателя, че личните му данни са обработени незаконосъобразно и без негово съгласие от политическата партия за посочената цел, са основателни. На този извод навеждат и предприетите в последствие от политическия субект действия за заличаването му като член на СИК.
Предвид събраните по преписката доказателства се налага извода, че личните данни на жалбоподателя са обработени от политическа партия „Движение презареди България“ за регистрирането му като член на секционна избирателна комисия № 244606062 в проведените на 26.03.2017 г. избори от квотата на коалиция „България без цензура“, в нарушение на чл. 4, ал. 1 от ЗЗЛД, без съгласие на лицето и без да са налице нито едно от посочените в разпоредбата условия за допустимост на обработването, като са нарушени правата на лицето сезирало КЗЛД.
С оглед характера на констатираното нарушение Комисията счита, че налагането на принудителни административни мерки (задължително предписание или определяне на срок за отстраняване на нарушението) е нецелесъобразно и мерките са неприложими в случая, и в тази връзка ангажира административно-наказателната отговорност на администратора на лични данни за обработване на личните данни на жалбоподателя в нарушение на чл. 4, ал. 1 от ЗЗЛД, като счита, че същото ще има възпитателно въздействие и ще допринесе за спазване от страна на политическия субект на установения правен ред. 
Тъй като установеното конкретно нарушение е довършено с акта на своето извършване и е неотстранимо, поради факта, че данните са предоставени и обработени за целите на регистрацията, даването на срок за отстраняване на нарушението се явява безпредметно. То, като принудителна административна мярка е приложимо в хипотеза, в която продължава извършването на съответното нарушение или същото е отстранимо. В настоящия случай обаче това е невъзможно.
КЗЛД разполага с правомощие да даде задължително предписание на администратора на лични данни, но то касае ситуации в които, администраторът не е изпълнил свое задължение, който пропуск може да санира, като в предоставения му срок извърши пропуснатите действия и обективира изискваното от закона поведение.
Единствено имуществената санкция, като мярка на административна принуда, се явява най-целесъобразна и ефективна мярка, за защита на законовия обществен интерес. Следва да се отбележи, че освен чисто санкционна мярка, реакция на държавата към извършеното нарушение на нормативно установените правила, имуществената санкция има и дисциплиниращо действие, с оглед неизвършването на същото нарушение за напред. Администраторът е длъжен да познава закона и да спазва неговите изисквания, още повече, че той дължи необходимата грижа, предвидена в ЗЗЛД и произтичаща от предмета му на дейност, кадровия и икономичесщки ресурс.
При определяне размера на административното наказание Комисията съобрази целта на наказанието, което следва да има възпираща и предупредителна функция, а не да създава икономически затруднения на лицето, допуснало нарушението и предвид обстоятелството, че нарушението е първо за администратора на лични данни, определя наказание в минимума предвиден в закона за съответното нарушение.
Водима от горното и на основание чл. 10, ал. 1, т. 7, във връзка с чл. 38, ал. 2 от Закона за защита на личните данни, Комисията за защита на личните данни,
РЕШИ:
1. Обявява жалба № Ж-167/30.03.2017 г. за основателна.
2. На основание чл. 42, ал. 1 от ЗЗЛД налага на политическа партия „Движение презареди България“ с Булстат 176666205, с адрес на управление ******, представлявана от Николай Бареков, в качеството й на администратор на лични данни, административно наказание - имуществена санкция в размер на 10 000 лв. (десет хиляди лева) за нарушение на чл. 4, ал. 1 от ЗЗЛД.
Решението подлежи на обжалване в 14-дневен срок от връчването му, чрез Комисията за защита на личните данни пред Административен съд - София - град.
След влизане в сила на решението, сумата по наложеното наказание да бъде преведена по банков път:
Банка БНБ – ЦУ
IBAN: BG18BNBG96613000158601
BIC BNBGBGSD
Комисия за защита на личните данни, БУЛСТАТ 130961721
 


 
 
ЧЛЕНОВЕ:


 
   

   Цанко Цолов /п/


 
 
   Цветелин Софрониев /п/


 
 
   Мария Матева /п/


 
 Файлове за сваляне
 Решение по жалба с рег. № Ж-167/30.03.2017 г.

 принт 
