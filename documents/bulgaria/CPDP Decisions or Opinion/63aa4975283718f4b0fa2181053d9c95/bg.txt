
Начало
  » Практика » Решения на КЗЛД за 2018 г.
  
 
 » Решение по жалба с рег. № Ж-77/16.02.2017 г. Решение по жалба с рег. № Ж-77/16.02.2017 г.
РЕШЕНИЕ
№ Ж-77/2017 г.
София, 08.05.2018 г.
 
Комисията за защита на личните данни (КЗЛД) в състав, членове: Цанко Цолов, Цветелин Софрониев, Мария Матева и Веселин Целков на редовно заседание, проведено на 23.03.2018 г. и обективирано в протокол № 14/28.03.2018 г., на основание чл. 10, ал. 1, т. 7 от Закона за защита на личните данни, разгледа по същество жалба рег. № Ж-77/16.02.2017 г., подадена от Е.А.А. за нарушаване на Закона за защита на личните данни
Административното производство е по реда на чл. 38 от Закона за защита на личните данни (ЗЗЛД).
Е.А.А. е сезирал Комисията за защита на личните данни с жалба с твърдения за неправомерно използване на личните му данни при сключване на договор за цесия. В жалбата се твърди, че на 15 февруари 2017 г. е получил телефонно обаждане от телефонен номер *****, от който го е потърсил служител на фирма за събиране на вземания, за задължения в размер на 110 лева неплатени стари сметки към „В.” (наименование на търговската марка на „БТК” ЕАД) от преди 15 години. Служителят на фирмата за събиране на вземания се е представил като частен съдебен изпълнител, който ще подаде документи до съда, а жалбоподателят осъден. Г-н Е.А.А. информира, че преди повече от 10 години е посетил офис на компанията и там са го уведомили, че няма актуални задължения към тях. От мобилния оператор никога не са търсили г-н Е.А.А., за да декларират, че той има задължения към тях.
Жалбоподателят информира, че „Т.Б.” ЕАД, чиито услуги ползва към настоящия момент, са разкрили личните му данни на трети лица – адрес и телефонен номер за контакт, без той да е давал съгласието си за това.
Господин Е.А.А. моли да бъде извършена проверка и да се преустанови неправомерното според него обработване на личните му данни. Желае съдействие и становище.
Към жалбата няма приложения.
В условията на залегналото в административния процес служебно начало и задължението на административния орган за служебно събиране на доказателства и изясняване на действителните факти от значение за случая, от ответните дружества е изискано да представят писмени становища и относими към случая доказателства.
С писмо изх. № П-3030/03.05.2017 г. на Председателя на КЗЛД, г-н М.Ф., Представител на „Т.Б.” ЕАД е уведомен на основание чл. 26 от АПК за образуваното административно производство. На основание чл. 36 от АПК е предоставен срок за изразяване на становище и за представяне на относими доказателства.
В Комисията за защита на личните данни е постъпило становище от „Т.Б.” ЕАД, заведено с рег. № С-285/11.05.2017 г. Изложени са твърденият, че Дружеството е обработвало личните данни на г-н Е.А.А. законосъобразно, като същите са събрани за точно определени цели и не са обработвани по начин, несъвместим с тези цели. Изложено е, че Е.А.А. е сключил договор с „Т.Б.” ЕАД, който договор е прекратен на 22.06.2007г., като основанието за прекратяване е незаплатени от жалбоподателя суми. С оглед продължителното неизпълнение на задълженията от г-н Е.А.А., последните са прехвърлени с договор за цесия на „С.Г.Г.” ООД, на 17.01.2009 г. Към настоящия момент жалбоподателят е потребител единствено на предплатени услуги. „Т.Б.” ЕАД декларират, че по никакъв начин не са предоставяли личните данни на Е.А.А. на „БТК“ ЕАД. Поради изложените обстоятелства те считат, че жалбата е неоснователна.
С писмо изх. № П-3031/03.05.2017 г. на КЗЛД, г-н А.Д., представител на „БТК“ ЕАД е уведомен на основание чл. 26 от АПК за образуваното административно производство. На основание чл. 36 от АПК е предоставен срок за изразяване на становище и представяне на относими доказателства.
В отговор е постъпило и становище от „БТК“ ЕАД, с което изразяват твърдения, че Е.А.А. е бил страна по договор за мобилна услуга, сключен на 08.02.2007 г. По посочения договор са натрупани задължения в размер на 118,71 лева, като те са прехвърлени с договор за цесия със „С.Г.Г.” ООД на 27.04.2016 г.
„БТК“ ЕАД е упълномощило „С.Г.Г.” ООД да уведоми длъжника г-н Е.А.А. за сключената цесия. Изразява се становище, че личните данни на Е.А.А. са обработени от „БТК“ ЕАД при спазване на законовото изискване на чл. 2 ал. 2 от ЗЗЛД – законосъобразно и добросъвестно, за точно определени и законни цели и да не се обработват допълнително по начин, несъвместим с целите. Прехвърлени са на цесионера само данни, които клиентът е предоставил по повод сключването на договора, както са посочени в него. Твърдят, че „БТК“ ЕАД не разполага с информация за това какви други телефонни номера, притежава жалбоподателят и няма как да ги предостави на цесионера. Поради изложените аргументи се прави изводът, че жалбата е недопустима и недоказана.
От „БТК” ЕАД изразяват становище алтернативно за: нередовност, недопустимост или неоснователност на жалбата.
По отношение на фактите информират, че г-н Е.А.А. е бил страна по договор за мобилни и гласова услуга с номер ****, като доказателство е приложена заявка, форма 1А № *****. По сключения договор за жалбоподателя са възникнали ликвидни и изискуеми задължения в общ размер на 119.09 лв.
Между „БТК” ЕАД и „С.Г.Г.” ООД е сключен договор за цесия № 30837/27.04.2012 г., по силата на който вземанията на „БТК” ЕАД са прехвърлени на „С.Г.Г.” ООД и последното се явява кредитор по отношение на задълженията. На основание чл. 99, ал. 3, предл. 2 от ЗЗД личните данни на г-н Е.А.А. са предоставени на цесионера, за което съгласието на длъжника не е необходимо. Юридическият факт, който прави допустимо обработването на личните данни, е прехвърлянето на вземането, а не уведомлението. Това е така, тъй като цесионерът получава личните данни на длъжника съгласно договора за цесия. От този момент за него е налице законен интерес, който допуска обработването на данните във връзка със събиране на задължението – чл. 4, ал. 1, т. 7 ЗЗЛД.
Към становището са приложени: заявка, форма 1А № ****, фактура с номер ***, договор за цесия № 30837/27.04.2012 г. с извлечение от приложение № 1 към него, пълномощно на „С.Г.Г.” ООД за изпращане на уведомления по чл. 99, ал. 3 от ЗЗД, приемо-предавателен протокол за предоставяне на приложение 1 към договор за цесия от 09.11.2016 г.
С писмо изх. № П-5235/20.07.2017 г., „С.Г.Г.” ООД е уведомено на основание чл. 26 от АПК за образуваното административно производство. Предоставена е възможност за изразяване на становище и представяне на доказателства. С писмо изх. № Ж-77(17)#10/06.03.2018 г. отново е указан 7-дневен срок за предоставяне на становище с необходимите за изясняване на случая доказателства и е указана отговорността при отказ от съдействие. Постъпило е становище, в което е изложено твърдение за неоснователност а жалбата на г-н Е.А.А.
В становището е посочено, че по силата на договор за цесия от 27.04.2012 г., сключен между „С.Г.Г.” ООД и „БТК“ ЕАД, „С.Г.Г.” ООД е изкупило неизплатено задължение на г-н Е.А.А., вземане в размер на 118,71, генерирано по клиентски номер № ***** за потребени услуги по договор от 08.02.2007 г., за което е издадена фактура № *****. Дружеството е изкупило вземането в посочения размер, така в качеството на кредитор и пълномощник на цедента „БТК“ ЕАД, „С.Г.Г.” ООД по силата на сключения договор от 27.04.2012 г. е изпратило две писма на дати 07.11.2012 г. и на 22.06.2012 г. до Е.А.А. на адреса посочен от лицето в договора за мобилни услуги. Посочено е още, че уведомителните писма по смисъла на чл. 99, ал. 4 от ЗЗД са изпратени като непрепоръчана поща по реда на закона за пощенските услуги, като писмата са връчени по надлежния ред. Съгласно разпоредбата на чл. 4, ал. 1, т. 7 от ЗЗЛД се допуска обработването на лични данни, в случай, че то е необходимо за реализиране на законни интереси на администратора на лични данни или на трето лице, на което се разкриват данните. Сочи се, че „С.Г.Г.” има валидно основание за обработване на личните данни на жалбоподателя и това е посоченият договор за цесия. Личните данни се предоставят единствено и само за целите, свързани със събиране на неизплатените в срок сметки на неизправните абонати на оператора, съобразно чл. 2, ал. 2, т. 3 от ЗЗЛД.
При извършената служебна проверка в поддържания от Комисията Регистър на администраторите на лични данни и на водените от тях регистри се установи, че дружествата са изпълнили задължението си по чл. 17, ал. 1 от ЗЗЛД и са регистрирани като администратори на лични данни.
На проведено на 28.02.2018 г. заседание на Комисията жалбата е приета за процесуално допустима и като страни в административното производство са конституирани: жалбоподател – Е.А.А. и ответна страна – „БТК” ЕАД, „Т.Б.“ ЕАД и „С.Г.Г.” ООД, в качеството на администратори на лични данни. Страните са редовно уведомени за насроченото за 28.03.2018 г. заседание на Комисията за разглеждане на жалбата по същество. Жалбоподателят Е.А.А. – редовно уведомен, не се явява, не се представлява в заседанието. За „БТК“ ЕАД се явява юрисконсулт Й.Р. с пълномощно по преписката. За "Т.Б." ЕАД се явява юрисконсулт И.А. с пълномощно, представено в заседанието. От „С.Г.Г.” ООД – редовно уведомени, не изпращат представител.    
Законът за защита на личните данни (ЗЗЛД) урежда защитата на правата на физическите лица при обработване на личните им данни. Целта на закона е гарантиране на неприкосновеността на личността и личния живот чрез осигуряване на защита на физическите лица при неправомерно обработване на свързаните с тях лични данни в процеса на свободното движение на данните.
Съгласно легалната дефиниция, дадена в чл. 2, ал. 1 от ЗЗЛД, лични данни са всяка информация, отнасяща се до физическото лице, което е идентифицирано или може да бъде идентифицирано пряко или непряко чрез идентификационен номер или чрез един или повече специфични признаци. От събраните по преписката доказателства се установи, че между жалбоподателя и „БТК” ЕАД е сключен договор услуга. Съдържащите се в посочения договор данни на жалбоподателя – три имена, единен граждански номер, номер на лична карта, адрес и телефонен номер безспорно имат качеството на лични данни за лицето по смисъла на чл. 2, ал. 1 от ЗЗЛД.
В чл. 4, ал. 1 от ЗЗЛД са разписани условията, при наличието на които е допустимо обработването на лични данни на физическите лица. Законодателят е възприел, че обработването на лични данни следва да се извършва при наличието на поне едно от тези условия, което е предпоставка за законосъобразност на обработването. За да е налице законосъобразно обработване на лични данни, същото следва да се извършва при стриктното спазване на принципите за тяхното обработване, визирани в чл. 2, ал. 2 от ЗЗЛД.
„БТК” ЕАД е обработило личните данни на жалбоподателя на основание чл. 4, ал. 1, т. 2 от ЗЗЛД – въз основа на дадено изрично съгласие от г-н Е.А.А., обективирано в договора. Същевременно, личните данни са обработвани и на основание чл. 4, ал. 1, т. 3 от ЗЗЛД – за изпълнение на задължение по договор, по който физическото лице е страна.
Видно от събраните доказателства, на основание договор за прехвърляне на вземания (цесия) № 30837/27.04.2012 г., „БТК” ЕАД е цедирало вземанията си към г-н Е.А.А. на „С.Г.Г.” ООД. Задължението по договора е безспорно, тъй като жалбоподателят не отрича наличието му.
Прехвърлянето на вземания се извършва по специалните правила на чл. 99 и сл. от Закона за задълженията и договорите (ЗЗД). В чл. 99, ал. 3 от ЗЗД е предвидено, че предишният кредитор е длъжен да предаде на новия намиращите се у него документи, които установяват вземането. При предаването на тези документи по необходимост се предоставят и личните данни на жалбоподателя, съдържащи се в тях. По смисъла на § 1, т. 1 от ДР на ЗЗЛД „предоставянето” на личните данни е действие по обработването им.
След извършване на прехвърлянето цесионерът – „С.Г.Г.” ООД е встъпил в правата на кредитор по отношение на задълженията на г-н Е.А.А. Няма промяна в самата цел на обработването – събиране на неизплатено задължение по договорите за услуги. От момента на прехвърлянето дружеството-цесионер обработва законосъобразно личните данни на жалбоподателя на основание чл. 4, ал. 1, т. 7 ЗЗЛД – за реализиране на посочените законни интереси на администратора, при които интересите на физическото лице нямат преимущество пред тези на администратора.
За изчерпателност на изложението следва да се отбележи, че в договора г-н Е.А.А. е дал изрично съгласие мобилният оператор да предоставя личните му данни на трети лица с цел събиране на вземания.
Комисията за защита на личните данни, като взе предвид фактите и обстоятелствата, изнесени в настоящето административно производство, и на основание чл. 38, ал. 2 от ЗЗЛД,  
РЕШИ:
Оставя без уважение жалба с рег. № Ж-77/16.02.2017 г., подадена от Е.А.А. срещу „БТК” ЕАД и „Т.Б.” ЕАД, като неоснователна.
Решението да се съобщи на заинтересованите лица по реда на АПК.
Настоящото решение подлежи на обжалване в 14 дневен срок от връчването му, чрез Комисията за защита на личните данни, пред Административен съд София – град.
 


 
 
ЧЛЕНОВЕ:


 
   

   Цанко Цолов /п/


 
 
   Цветелин Софрониев /п/


 
 
   Мария Матева /п/


 
 
   Веселин Целков /п/


 Файлове за сваляне
 Решение по жалба с рег. № Ж-77/16.02.2017 г.

 принт 
