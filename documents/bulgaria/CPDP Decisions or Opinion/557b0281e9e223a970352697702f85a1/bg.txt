
Начало
  » Практика » Решения на КЗЛД за 2018 г.
  
 
 » Решение по жалба с рег. № Ж-193/24.04.2017 г. Решение по жалба с рег. № Ж-193/24.04.2017 г.
РЕШЕНИЕ
№ Ж-193/2017 г.
София, 22.01.2018 г.
   
Комисията за защита на личните данни („Комисията”/„KЗЛД”) в състав: членове –Цветелин Софрониев, Мария Матева и Веселин Целков, на редовно заседание, проведено на 13.12.2017 г., на основание чл. 10, ал. 1, т. 7 от Закона за защита на личните данни, разгледа по основателност жалба с рег. № Ж-193/24.04.2017 г., подадена от Ж.П.Б. срещу „БТК” ЕАД („БТК”).
Административното производство е по реда на чл. 38 от Закона за защита на личните данни (ЗЗЛД).
Жалбоподателката информира, че е имала договор с „В.” (търговска марка на „БТК” ЕАД) за ползване на услугите им. Мислейки, че взаимоотношенията ѝ с оператора приключват около ноември месец 2016 г., посетила един от офисите на дружеството в град Пловдив. Там изразила своето желание за прекратяване на договора, но получила отговор, че договорът ѝ е до месец май 2018 г.
Г-жа Ж.П.Б. твърди, че без да е осъществила контакт с представители на „БТК” ЕАД, било то телефонни или лични, се оказало, че договорът ѝ е преподписан без нейно съгласие. Пита – кой, къде, кога я е подписал и от къде са взели личните ѝ данни.
Към жалбата няма приложения.
В условията на залегналото в административния процес служебно начало и задължението на административния орган за служебно събиране на доказателства и изясняване на действителните факти от значение за случая, от ответното дружество е изискано да представи писмено становище и относими към случая доказателства.
От „БТК” ЕАД ангажират становище рег. № С-451/26.07.2017 г. за неоснователност на жалбата. Заявяват, че жалбоподателката е абонат на номер ******* от 09.11.2010 г. На 16.04.2014 г. със сделка от разстояние е сключен договор със смяна на тарифния план. На 28.04.2016 г., отново със сделка от разстояние, е сключен договор за срок от 24 месеца със смяна на тарифния план, за който е подадено заявление за прекратяване от г-жа Ж.П.Б. и същият е прекратен на 06.01.2017 г.
Пълномощникът информира, че последното споразумение, което жалбоподателката оспорва, е сключено на 04.05.2016 г., след като е приела оферта по телефона. От записа на разговора, който е проведен от нея и служител на дружеството, същата е приела с „категорично да” предложената сделка.
От дружеството заявяват, че личните данни на жалбоподателката не са предоставяни на трети лица, нито са обработени неправомерно по какъвто и да е начин.
Към становището са приложени: допълнително споразумение от 09.04.2014 г.; допълнително споразумение от 04.05.2016 г., аудио запис на проведения телефонен разговор за сключване на обективираната в допълнителното споразумение сделка и заявление за прекратяване от 06.12.2016 г.
За да упражни правомощията си, Комисията следва да бъде валидно сезирана.
Жалба рег. № Ж-193/24.04.2017 г. съдържа задължително изискуемите реквизити, посочени в чл. 30, ал. 1 от Правилника за дейността на Комисията за защита на личните данни и нейната администрация, а именно: налице са данни за жалбоподателя, естество на искането, дата и подпис, с оглед на което жалбата е редовна.
Жалбата е процесуално допустима – подадена в срока по чл. 38, ал. 1 от ЗЗЛД от физическо лице с правен интерес. Същата има за предмет твърдение за неправомерно обработване на лични данни на жалбоподателката. При извършената служебна проверка в поддържания от Комисията Регистър на администраторите на лични данни и на водените от тях регистри се установи, че дружеството, срещу което е насочена жалбата, е изпълнило задължението си по чл. 17, ал. 1 от ЗЗЛД и е регистрирано като администратор на лични данни с идент. № 14414.
С жалбата е сезиран компетентен да се произнесе орган – Комисия за защита на личните данни, която съгласно правомощията си по чл. 10, ал. 1, т. 7 от ЗЗЛД разглежда жалби срещу актове и действия на администраторите на лични данни, с които се нарушават правата на физическите лица по ЗЗЛД.
На проведено на 07.09.2017 г. заседание на Комисията жалбата е обявена за процесуално допустима и като страни в административното производство са конституирани: жалбоподател – Ж.П.Б. и ответна страна – „БТК” ЕАД. За изясняване на случая от фактическа и правна страна е допуснато извършването на почеркова експертиза на положения в договора подпис. С писмо изх. № ППН-01-Ж-193/2017 г.#5/14.09.2017 г. жалбоподателката е уведомена за решението на Комисията и е указан 7-дневен срок за предоставяне на сравнителен материал, с посочване на начините за това.
На 10.10.2017 г. е проведен телефонен разговор, обективиран в протокол рег. № Ж-193#6/10.10.2017 г., по времето на който жалбоподателката повторно е уведомена за допуснатата експертиза и редът за предоставяне на сравнителен материал.
На 26.10.2017 г. е проведен втори разговор с г-жа Ж.П.Б. Указан е последен 7-дневен срок за предоставяне на сравнителен материал, след изтичането на който производството ще продължи със събраните към момента доказателства. 
В дадения срок жалбоподателката не изпълни дадените от административния орган указания, поради което на заседание на КЗЛД от 22.11.2017 г. разглеждането на жалбата по същество е насрочено за 13.12.2017 г., за което страните са редовно уведомени.
Жалбоподателката – не се явява, не се представлява.
Ответната страна – изпраща представител, който поддържа изразеното становище за неоснователност на жалбата.
При така установената фактическа обстановка Комисията разгледа жалбата по същество, като я приема за неоснователна въз основа на следните правни изводи:
Законът за защита на личните данни урежда защитата на правата на физическите лица при обработване на личните им данни. Целта на закона е гарантиране на неприкосновеността на личността и личния живот чрез осигуряване на защита на физическите лица при неправомерно обработване на свързаните с тях лични данни в процеса на свободното движение на данните.
Съгласно легалната дефиниция, дадена в чл. 2, ал. 1 от ЗЗЛД, лични данни са всяка информация, отнасяща се до физическото лице, което е идентифицирано или може да бъде идентифицирано пряко или непряко чрез идентификационен номер или чрез един или повече специфични признаци. В приложеното от „БТК” ЕАД допълнително споразумение от 04.05.2016 г. се съдържат следните данни за жалбоподателката – три имена, единен граждански номер и адрес, които безспорно имат качеството на лични данни за лицето по смисъла на чл. 2, ал. 1 от ЗЗЛД.
В чл. 4, ал. 1 от ЗЗЛД са разписани условията, при наличието на които е допустимо обработването на лични данни на физическите лица. Законодателят е възприел, че обработването на лични данни на физически лица следва да се извършва при наличието на поне едно от тези условия, което е предпоставка за законосъобразност на обработването. За да е налице законосъобразно обработване на лични данни, същото следва да се извършва при стриктното спазване на принципите за тяхното обработване, визирани в чл. 2, ал. 2 от ЗЗЛД.
От представения аудио запис на разговор между Ж.П.Б. и служител на „БТК” ЕАД се установи, че оспореният договор е сключен от разстояние по смисъла на чл. 45 от Закона за защита на потребителите (ЗЗПотр.). По време на разговора е предоставена изискуемата по чл. 47, ал. 1 ЗЗПотр. информация. Г-жа Ж.П.Б. надлежно е уведомена за правото на отказ от договора – условия, начин и срок. Съгласно разпоредбата на чл. 49, ал. 7 ЗЗПотр.: „При сключване на договор от разстояние по телефона търговецът е длъжен да потвърди направеното предложение до потребителя на траен носител. Потребителят е обвързан от предложението, едва след като го подпише или след като е изпратил писменото си съгласие за приемане на предложението.” Предложението в случая е обективирано в договор, който е подписан от жалбоподателката. В производството не е представено доказателство за упражняване на законоустановеното право на отказ. От изложеното следва, че договорът е валидно сключен и потребителят е обвързан от приетото по телефона предложение. Предвид липсата на предоставен сравнителен материал за извършване на допуснатата експертиза, твърдението на жалбоподателката, че не е подписала договора, остава недоказано.     
Въз основа на договора за услуги, „БТК” ЕАД обработва законосъобразно личните данни на жалбоподателката на основание чл. 4, ал. 1, т. 2 от ЗЗЛД – при дадено изрично съгласие от г-жа Ж.П.Б. – на страница трета. Същевременно, личните данни се обработват и на основание чл. 4, ал. 1, т. 3 от ЗЗЛД – за изпълнение на задължение по договор, по който физическото лице е страна.
Комисията за защита на личните данни, като взе предвид фактите и обстоятелствата, изнесени в настоящето административно производство, и на основание чл. 38, ал. 2 от ЗЗЛД,  
РЕШИ:
Оставя жалба с рег. № Ж-193/24.04.2017 г., подадена от Ж.П.Б. срещу „БТК” ЕАД, без уважение като неоснователна.
Настоящото решение подлежи на обжалване в 14 дневен срок от връчването му, чрез Комисията за защита на личните данни, пред Административен съд София – град.
 


 
ЧЛЕНОВЕ:


 
   Цветелин Софрониев /п/


 
   Мария Матева /п/


 
   Веселин Целков /п/


 Файлове за сваляне
 Решение по жалба с рег. № Ж-193/24.04.2017 г.

 принт 
