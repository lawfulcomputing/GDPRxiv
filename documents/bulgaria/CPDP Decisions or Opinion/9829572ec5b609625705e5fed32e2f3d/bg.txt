
Начало
  » Практика » Решения на КЗЛД за 2018 г.
  
 
 » Решение по жалба с рег. № Ж-651/21.10.2016 г. Решение по жалба с рег. № Ж-651/21.10.2016 г.
РЕШЕНИЕ
№ Ж-651/2016 г.
София, 22.01.2018 г.
   
Комисията за защита на личните данни („Комисията”) в състав: членове – Цветелин Софрониев, Мария Матева и Веселин Целков, на редовно заседание, проведено на 13.12.2017 г., на основание чл. 10, ал. 1, т. 7 от Закона за защита на личните данни разгледа по допустимост жалба с рег. № Ж-651/21.10.2016 г., подадена от Т.Я.М.
Жалбоподателката информира, че в деня на подаване на жалбата получила електронно писмо, с което я приканват да актуализира акаунт, защото е извършена продажба от друг браузър с карта „PayPal”.
Г-жа Т.Я.М. заявява, че не притежава „PayPal” и не купува с такава. Твърди, че някой е използвал личните ѝ данни и служебна електронна поща, за да регистрира и купува.
Моли Комисията да направи необходимото, за да се предотврати злоупотребата.
Към жалбата са последователно приложени (с писма вх. № П-8322/09.11.2016 г., П-8465/14.11.2016 г., П-8840/25.11.2016 г. и П-8907/29.11.2016 г.) получените по електронната поща писма.
След потвърждаване на жалбата по надлежния ред – същата е съобразена в цялост с изискванията за редовност съгласно чл. 30, ал. 1 от Правилник за дейността на Комисията за защита на личните данни и нейната администрация (ПДКЗЛДНА), а именно: налице са данни за жалбоподателката, естеството на искането, дата и подпис.
Разгледана по допустимост е процесуално недопустима.
Съгласно чл. 27, ал. 2 от Административнопроцесуалния кодекс (АПК), административният орган проверява предпоставките за допустимостта на искането, с което е сезиран. Законодателят обвързва преценката за допустимостта на искането с наличие и на специални изисквания, установени със закон, за които съответния административен орган следи служебно (чл. 27, ал. 2, т. 6 от АПК). Такива изисквания са уредени в Закона за защита на личните данни (ЗЗЛД).
Правомощие на Комисията по чл. 10, ал. 1, т. 7 от ЗЗЛД е да разглежда жалби срещу актове и действия на администратори на лични данни, с които се нарушават правата на физическите лица по ЗЗЛД. Наличието на администратор на лични данни, като ответна страна в производството, развиващо се по реда на ЗЗЛД, е абсолютна процесуална предпоставка за допустимост на съответната жалба и за развитие на производството. 
В конкретния случай, подадената от г-жа Т.Я.М. жалба е насочена срещу неизвестно лице.
С оглед гореизложеното и невъзможността да се индивидуализира и конституира администратор на лични данни – пасивно легитимирана страна в производството, се налага извода за недопустимост на жалбата предвид двустранния характера на производството и необходимостта от ответна страна в същото.
Освен посоченото основание за недопустимост, от жалбата не става ясно дали лични данни са обработени и в какъв обем. Напротив, в приложените към жалбата писма се изисква от жалбоподателката сама да разкрие данни за себе си, а именно: адрес, електронна поща, телефонен номер, номер на кредитна карта и др. За това свидетелстват и получените писма, приложени към жалбата, в които на нито едно място няма конкретно обръщение, а само общото „уважаеми клиент”. Това навежда на извода, че лични данни на г-жа Т.Я.М. не се обработват, а изпратените до нея писма целят тя сама да ги предостави.
Комисията за защита на личните данни, като взе предвид фактите и обстоятелствата, изнесени в настоящето административно производство, на основание чл. 27, ал. 2, т. 6 от АПК във връзка с чл. 10, ал. 1, т. 7 от ЗЗЛД,  
РЕШИ:
Оставя жалба с рег. № Ж-651/21.10.2016 г., подадена от Т.Я.М., без разглеждане като процесуално недопустима и прекратява образуваното по нея производство.
Настоящото решение подлежи на обжалване в 14 дневен срок от връчването му, чрез Комисията за защита на личните данни, пред Административен съд София – град.
 


 
ЧЛЕНОВЕ:


 
   Цветелин Софрониев /п/


 
   Мария Матева /п/


 
   Веселин Целков /п/


 
 Файлове за сваляне
 Решение по жалба с рег. № Ж-651/21.10.2016 г.

 принт 
