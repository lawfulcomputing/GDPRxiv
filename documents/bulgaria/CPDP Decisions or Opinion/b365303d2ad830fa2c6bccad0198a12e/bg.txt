
Начало
  » Практика » Решения на КЗЛД за 2018 г.
  
 
 » Решение по жалба с рег. № Ж-777/15.12.2016 г. Решение по жалба с рег. № Ж-777/15.12.2016 г.
РЕШЕНИЕ
№ Ж-777/2016 г.
София, 24.04.2018 г.
 
Комисията за защита на личните данни (КЗЛД) в състав, членове: Цанко Цолов, Цветелин Софрониев и Мария Матева на редовно заседание, проведено на 28.02.2018 г., обективирано в протокол № 10/2018 г., на основание чл. 10, ал. 1, т. 7 от Закона за защита на личните данни (ЗЗЛД), разгледа по същество жалба рег. № Ж-777/15.12.2016 г., подадена от И.З. срещу Административен съд – София – град (АССГ), за нарушаване на Закона за защита на личните данни.
Комисията за защита на личните данни е сезирана с жалба, подадена И.З. с твърдения, че на интернет страницата на АССГ на формата за информация за дела, при задаване на номер на делото се появяват пълните три имена на жалбоподателката, което прави възможно последващата й идентификация. Г-жа И.З. сочи, че в протокола по дело № **** са цитирани данни за дирекцията и отдела в който работи. Твърди, че по номерата на публикуваните документи, служителите работещи в структурата и имащи достъп до документите, биха могли да я идентифицират. Г-жа И.З. е посочила, че в решението са описани документи, които се отнасят до психологически изследвания.
Посочено е, че жалбоподателката се е обърнала до инспектората на ВСС с молба за съдействие, като отговорът от там е бил, че й е отговорено от съда.
Твърди, че за да се възползва от услугите на АССГ, е „принудена да стане публично достояние“.
Моли Комисията да вземе отношение по случая.
В условията на залегналото в административния процес служебно начало и задължението на административния орган за служебно събиране на доказателства и изясняване на действителните факти от значение за случая с писмо изх. № П-1563/10.03.2017 г. на КЗЛД, на председателя на АССГ е предоставен срок за писмено становище и представяне на относими доказателства.         
В отговор е депозирано становище в КЗЛД от председателя на АССГ, заведено с рег. № С-183/20.03.2017 г., в което се сочи, че адм. дело № *** по описа на АССГ – Второ отделение, 52 състав е било образувано по жалба на И.З., против индивидуален административен акт на директора на Дирекция „Правно – нормативна дейност“ към Министерство на вътрешните работи. С решение на № ***** по адм. дело № ****, съдът е отхвърлил жалбата на лицето. Посочено е, че действително в графа „страна“ при задаване номера на делото в интернет страницата на АССГ се изписват трите имена на лицето, но те не фигурират като такива в протоколите от проведените съдебни заседания на 05.10.2016 г. и на 19.10.2016 г., не фигурират и в решението по същество на спора.
В становището е посочено още, че публикувана информация на сайта на АССГ, не идентифицира г-жа И.З. и че жалбоподателкта не може да бъде идентифицирана пряко или непряко чрез идентификационен номер или чрез един или повече специфични признаци.
Изложени са твърдения, че информацията, която е публикувана на интернет страницата на АССГ не е „измежу посочената по чл. 5, ал. 1, т. 1- т. 3 от ЗЗЛД.
В становището се сочи още, че АССГ законосъобразно е обработил личните данни на г-жа И.З., поради, което не е нарушен чл. 5 от ЗЗЛД. Посочено е, че в случая данните са обработени на основание чл. 4, ал. 1 , т. 1 от ЗЗЛД.
В чл. 27, ал. 2 от Административнопроцесуалния кодекс (АПК) законодателят обвързва преценката за допустимостта на искането с наличие на посочените в текста изисквания. Приложимостта на Закона за защита на личните данни е свързана със защитата на физическите лица във връзка с обработването на техните лични данни от лица, имащи качеството администратори на лични данни по смисъла на легалната дефиниция на чл. 3 от Закона.
С оглед задължението на административния орган за установяване на предпоставките за допустимост на искането, регламентирано в разпоредбата на чл. 27, ал. 2 от АПК, на 07.02.2018 г. Комисията се е произнесла с решение относно допустимостта на жалба № Ж-777/15.12.2016 г., предвид съображенията за надлежност на страните, компетентност на КЗЛД, наличие на правен интерес на жалбоподателите, спазване на установения в чл. 38, ал. 1 от ЗЗЛД срок.
Предвид посоченото произнасяне жалбата е обявена за допустима и са конституирани страните в административното производство: жалбоподател – И.З.; ответна страна – Административен съд – София град, и е определена дата за разглеждане на жалбата по същество.
На проведено на 28.02.2018 г. заседание на КЗЛД, жалбата е разгледана по същество.
Страните са редовно уведомени.
Жалбоподателката И.З. – редовно уведомена, явява се лично.
Администраторът –  Административен съд – София-град – редовно уведомен, не се представлява.
Комисията за защита на личните данни е независим държавен орган, който осъществява защита на лицата при обработването на личните им данни и при осъществяване на достъпа до тези данни, както и контрол по спазването на Закона за защита на личните данни.
За да упражни правомощията си, Комисията следва да бъде валидно сезирана.
Жалба рег. № Ж-777/15.12.2016 г. съдържа задължително изискуемите реквизити, посочени в разпоредбата на чл. 30, ал. 1 от Правилника за дейността на Комисията за защита на личните данни и на нейната администрация (ПДКЗЛДНА), а именно: налице са данни за жалбоподателя, естеството на искането, дата и подпис, с оглед което същата е редовна.
Жалбата, подадена от И.З. е съобразена в цялост с изискванията на КЗЛД, съгласно Правилника за дейността на Комисията за защита на личните данни и на нейната администрация и съдържа необходимите нормативно определени реквизити за редовност.
Съгласно чл. 38, ал. 1 от Закона за защита на личните данни (ЗЗЛД) при нарушаване на правата му по ЗЗЛД, всяко физическо лице има право да сезира Комисията за защита на личните данни в едногодишен срок от узнаване на нарушението, но не по-късно от пет години от извършването му. Жалбата е подадена в срока на чл. 38, ал. 1 от ЗЗЛД и е допустима. 
Наличието на администратор на лични данни е абсолютна процесуална предпоставка за допустимостта на жалбата. При извършената служебна проверка в поддържания от Комисията Регистър на администраторите на лични данни и на водените от тях регистри е установено, че АССГ е изпълнил задължението си по чл. 17, ал. 1 от ЗЗЛД и е регистриран като администратор на лични данни с идент. № 39332 .
Предмет на жалбата е неправомерно обработване на личните данни на жалбоподателката.
Съгласно чл. 10, ал. 1, т. 7 във връзка с чл. 38 от Закона за защита на личните данни, при сезирането й, Комисията разглежда жалби срещу актове и действия на администраторите на лични данни, с които се нарушават правата на физическите лица по този закон, както и жалби на трети лица във връзка с правата им по този закон.
В резултат от цитираните и анализирани доказателства, представени в производството, следва, че административната преписка е изяснена фактическа страна.
Понятието „обработване на лични данни“ е дефинирано в § 1, т. 1 от Допълнителната разпоредба на ЗЗЛД. С оглед разпоредбата на чл. 3, ал. 1 от ЗЗЛД, определяща като администратори на лични данни всяко физическо или юридическо лице, както и орган на държавната власт или на местното самоуправление, който сам или съвместно с друго лице определя целите и средствата за обработване на личните данни, Административен съд – София град е „администратор на лични данни“ по смисъла на цитираната разпоредба. Като администратор на лични данни, е длъжен да осигурява спазването на чл. 2, ал. 2, чиято цел е гарантиране неприкосновеността на личността и личния живот чрез осигуряване на защита на физическите лица при неправомерно обработване на свързаните с тях лични данни в процеса на свободното движение на данните.
С регламентираните в чл. 4, ал. 1, т. 1 – т. 7 от ЗЗЛД основания за допустимост на обработване на личните данни на физическите лица от администратор на лични данни наличието на поне едно от които е необходимо и достатъчно за установяване на законосъобразността на действието.
Становището за неоснователност на жалбата е на основание разпоредбата на чл. 4, ал. 1, т. 1 от ЗЗЛД, във вр. с чл. 64, ал. 1 от Закона за съдебната власт (ЗСВ), а именно: обработването на лични данни е допустимо когато обработването е необходимо за изпълнение на нормативно установено задължение на администратора на лични данни.
Съгласно разпоредбата на чл. чл. 64, ал. 1 от ЗСВ,актовете на съдилищата, с изключение на тези по наказателни дела, с които подсъдимият е осъден да изтърпи съответно наказание се публикуват незабавно след постановяването им на интернет страницата на съответния съд при спазване изискванията на Закона за защита на личните данни и Закона за защита на класифицираната информация.
Предвид горепосочените разпоредби се счита наличието на нормативно установено задължение за обработване на личните данни на жалбоподателката в определения от закон обем в изпълнение на чл. 4, ал. 1, т. 1 от ЗЗЛД.
Следва допълнително да бъде уточнено, че след направена справка в сайта на АССГ, в протоколите от проведени заседания на 05.10.2016 г. и 19.10.2016 г. по адм. дело № **** по описа на АССГ, противно на твърденията на жалбоподателката за цитирани данни за дирекцията и отдела в който работи, в протоколите са упоменати единствено страните по делото, от които по никакъв начин не става ясна дирекцията и отдела, чийто служител е жалбоподателката.
В жалбата са изнесени и твърдения за публикувани пълни номера от документи, които документи според твърденията на жалбоподателката се отнасят лично до нея, от които г-жа И.З. би могла да бъде идентифицирана. От служебна справка на административния орган в страницата на АССГ е установено, че в Решение **** по описа на АССГ, второ отделение, 52 състав, са упоменати с цифров израз документи, от които обаче жалбподателката не би могла да бъде идентифицирана чрез един или повече специфични признаци.
В административно производство се установява, в изпълнение на съдържащите се в чл. 2, ал. 2 от ЗЗЛД принципи, че личните данни на жалбоподателя са обработвани от администратора на лични данни единствено за целите на образуваното производство, като не са обработвани по начин, несъвместим с тези цели, съотносими са и не надхвърлят посочената цел, поради което обработването се явява законосъобразно.
Видно от изложеното и на основание чл. 38, ал. 2 от Закона за защита на личните данни е предложението Комисията за защита на личните данни да се произнесе със следното
РЕШЕНИЕ:
Оставя без уважение като неоснователна жалба с рег. № Ж-777/15.12.2016 г., подадена от И.З. срещу АССГ,поради установена законосъобразност на обработването на личните данни на жалбоподателката на основание разпоредбите на чл. 4, ал. 1, т. 1 от ЗЗЛД във връзка с чл. 64, ал. 1 от ЗСВ с оглед изпълнение на нормативно установено задължение на администратора на лични данни.
Решението на Комисията за защита на личните данни може да се обжалва пред Административен съд София – град в 14-дневен срок от получаването му.
 


 
 
ЧЛЕНОВЕ:


 
   

   Цанко Цолов /п/


 
 
   Цветелин Софрониев /п/


 
 
   Мария Матева /п/


 Файлове за сваляне
 Решение по жалба с рег. № Ж-777/15.12.2016 г.

 принт 
