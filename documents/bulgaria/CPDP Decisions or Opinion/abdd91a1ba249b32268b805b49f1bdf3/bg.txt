
Начало
  » Практика » Решения на КЗЛД за 2018 г.
  
 
 » Решение по жалба с рег. № Ж-21/20.01.2017 г.  Решение по жалба с рег. № Ж-21/20.01.2017 г. 
РЕШЕНИЕ
№ Ж-21/2017
гр. София, 16.02.2018 г.
 
Комисията за защита на личните данни в състав, членове: Цанко Цолов, Цветелин Софрониев и Веселин Целков на редовно заседание проведено на 10.01.2018 г., обективирано в протокол № 2, на основание чл. 10, ал. 1, т. 7 от Закона за защита на личните данни /ЗЗЛД/ разгледа жалба с рег. № Ж-21/20.01.2017 г. подадена от И.М.Д. за нарушаване на ЗЗЛД.
И.М.Д. е сезирал Комисията за защита на личните данни с жалба, съдържаща твърдения за неправомерно обработване на личните му данни в продължение на 27 г. от МВР.
Жалбоподателят излага твърдения, че през 1989 г. във 02 РУП-СДВР срещу него е образувана преписка, чийто номер той не знае и не може да разбере, въпреки че през месец ноември 2016 г. е посетил горепосоченото РПУ.
Г-н И.М.Д. е подал писмена молба до началника на 06 РУП-СДВР с вх. № ****/07.12.2016г. за заличаване на полицейската му регистрация, като до момента на подаване на жалба в Комисия за защита на личните данни (КЗЛД) той декларира, че не е получил отговор на молбата си, поради което смята, че тя не е удовлетворена.
Жалбоподателят посочва, че това рефлектира неблагоприятно върху професионалната му дейност, като може да послужи като основание за отказ за издаване на разрешително за КНО в служба на КОС. Г-н И.М.Д. твърди, че не е налице законово основание за съхраняване на личните му данни в продължение на двадесет и седем години, в информационните фондове на МВР, като това представлява нарушение на правата му по ЗЗЛД.
Жалбоподателят желае да бъде извършена проверка и да се задължи МВР да заличи всички негови лични данни относно прекратената преписка спрямо него. Той моли за съдействие и становище.
С писмо изх. № П-1208/24.02.2017 г. на Председателя на КЗЛД, г-н Валентин Радев, Министър на вътрешните работи е уведомен на основание чл. 26 от АПК за образуваното административно производство. На основание чл. 36 от АПК е предоставен срок да изразят становище и да представят относими доказателства.
 
 
С оглед задължението на административния орган за установяване на предпоставките за допустимост на искането, регламентирано в разпоредбата на чл. 27, ал. 2 от АПК, Комисията се е произнесла с решение относно допустимостта на жалба № Ж-21/20.01.2017 г., предвид съображенията за надлежност на страните, компетентност на КЗЛД, наличие на правен интерес на жалбоподателите, спазване на установения в чл. 38, ал. 1 от ЗЗЛД срок.
 
Предвид посоченото произнасяне жалбата е обявена за допустима, конституирани са страните в административното производство и е определена дата за разглеждане на жалбата по същество.
Страните са редовно уведомени.
Жалбоподателят, редовно уведомен, не се явява, не се предствлява.
За ответната страна –МВР, се явява главен юрисконсулт Т., с пълномощно.
В Комисията за защита на личните данни е постъпило становище от Министерството на вътрешните работи, в което се излагат твърдения, че със заповед № 8121з-267/10.03.2015г. на Министъра на вътрешните работи са оправомощени длъжностни лица от Главна дирекция „Национална полиция“ (ГДНП) – директорът и заместник-директорът, които могат да издават заповеди за снемане или отказ за снемане на полицейска регистрация. Молбата на г-н И.М.Д. е подадена до 06 РУП-СДВР, не до ГДНП, поради което директорът на СДВР следва да комплектова преписката, ведно с мотивираното предложение, основано на събраните по преписката материали, за да бъде изпратена до директора на ГДНП-МВР.
Към настоящото становище е приложено заверено копие на заповед № ****/05.04.2017 г. на директора на ГДНП, за снемане полицейската регистрация на И.М.Д. на основание разпоредбата на чл. 68, ал. 6, т. 2 от Закона за Министерство на вътрешните работи (МВР), както и копие от писмото, с което заповедта е изпратена на директора на СДВР за съобщаване на г-н И.М.Д. Посочено е, че полицейската регистрация е „вид обработване на лични данни за лицата, които са привлечени като обвиняеми за извършено умишлено престъпление от общ характер, която се осъществява при условията на ЗМВР“.
Уточнено е, че при производството по снемане на регистрация се изискват допълнително по служебен ред документи от съда, прокуратурата, следовател/разследващ или друг компетентен орган, удостоверяващи наличието на основание по чл. 68 ал. 6 ЗМВР, както и справка за съдимост на регистрирания.
В становището е посочено, че събирането на доказателства за събития, които са станали преди 10-20 години е затруднено поради унищожаването или архивирането на документите след изтичането на сроковете за съхраняването им. „Именно поради това и с оглед получаване на необходимите отговори и доказателства И.М.Д. след подаване на молбата на 07.12.2016 г. и не получаване на отговор до 20.01.2017 г. е подал жалба пред КЗЛД, но с оглед гореизложеното, спазване на нормативните разпоредби и като краен акт – снемане на полицейската регистрация на И.М.Д., производството по подадената от И.М.Д. молба не е приключило до 20.01.2017 г.”.
Сочи се, че в конкретния случай не са били налице основания за служебно снемане на регистрацията, тъй като на основание разпоредбата на чл. 20 ал. 1 от Наредбата за реда на извършване и снемане на полицейска регистрация „Служебното снемане на полицейската регистрация се извършва, когато в структурите и звената по чл. 5, ал. 1 се получат по служебен път документи, удостоверяващи наличието на основание за снемане по чл. 68, ал. 6 ЗМВР. Излагат твърдения, че в настоящия казус такива документи не са получавани, а лицето само е подало документи за снемане на полицейската му регистрация и съответния орган е следвало да извърши проверка и сам да се снабди с необходимите доказателства.
От Министерството твърдят, че не е налице неправомерно обработване на личните данни на г-н И.М.Д., тъй като след получаване на молбата му и извършване на проверка, съобразно законовите изисквания, е изготвено мотивирано предложение и полицейската регистрация на И.М.Д. е снета със заповед на компетентния орган.
Излагат становище, че предвид факта, че полицейската регистрация на г-н И.М.Д. е снета със заповед на директора на ГДНП, за жалбоподателя липсва правен интерес за водене на настоящото производство
В резултат от събраните в административното производство доказателства и след анализ на относимите законови разпоредби се прави предложението Комисията да се произнесе с решение по същество на жалбата предвид изложените по-долу мотиви.
В изпълнение на чл. 1, ал. 1 и ал. 2 от ЗЗЛД, този закон урежда защитата на правата на физическите лица при обработването на личните им данни. Целта на закона е гарантиране на неприкосновеността на личността и личния живот чрез осигуряване на защита на физическите лица при неправомерно обработване на свързаните с тях лични данни в процеса на свободното движение на данните.
Във връзка със събраните доказателства и установената фактическа обстановка се разглеждат относимите законови разпоредби.
На основание параграф 1, т. 1 от ДР на ЗЗЛД обработването на личните данни на жалбоподателя от страна на МВР, в качеството му на администратор на лични данни предвид чл. 3, ал. 2 от ЗЗЛД, е извършено в хипотезите на събиране и съхраняване.
При извършена служебна проверка в Регистъра на администраторите на лични данни и на водените от тях регистри, поддържан от КЗЛД, е установено, че Министерството на вътрешните работи е регистрирано като администратори на лични данни и е вписано в Регистъра на администраторите на лични данни и на водените от него регистри към КЗЛД. 
Видно от предмета на жалбата претенцията на И.М.Д. е свързана с обработването на личните му данни от МВР с оглед законосъобразното им съхраняване.
В този смисъл е разглеждането на основанието за допустимост на обработване на личните данни на жалбоподателя съгласно чл. 4, ал. 1, т. 1 – т. 7 от ЗЗЛД.
Предлага се относимостта на чл. 4, ал. 1, т. 1 и т. 6 от ЗЗЛД, а именно: обработването е необходимо за изпълнение на нормативно установено задължение на администратора на лични данни, както и за упражняване на правомощия, предоставени със закон на администратора или на трето лице на което се разкриват данните. 
Законовото основание за допустимост на обработването на личните данни е нормата на чл. 26, т. 3 от ЗМВР предвид която органите на МВР имат право да съхраняват лични данни, при положение, че това е свързано със защитата на националната сигурност, противодействието на престъпността, опазването на обществения ред и провеждане на наказателно производство. Съхраняването на данните е с оглед определените на основание чл. 29 от ЗМВР срокове от министърът на вътрешните работи.
Съгласно чл. 68, ал. 1 от ЗМВР полицейските органи извършват полицейска регистрация на лица, които са привлечени като обвиняеми за извършено умишлено престъпление от общ характер поради което на основание чл. 4, ал. 1, т. 1 от ЗЗЛД се установява допустимостта на обработването на личните данни на г-н И.М.Д. от ответната страна в хипотезата на събирането им.
Съгласно чл. 68, ал. 2 и ал. 3 от ЗМВР полицейската регистрация е вид обработване на лични данни, която се осъществява при условията на този закон. За целите на полицейската регистрация полицейските органи: 1. събират за лицата личните им данни, посочени в чл. 18 от Закона за българските лични документи; 2. дактилоскопират и фотографират лицата; 3. изземват образци за ДНК профил на лицата. 
На основание чл. 68, ал. 6 от ЗМВР полицейската регистрация се снема въз основа на писмена заповед на администратора на лични данни или на оправомощени от него длъжностни лица служебно или след писмено мотивирано искане на регистрирания, когато: 1. регистрацията е извършена в нарушение на закона; 2. наказателното производство е прекратено с изключение на случаите по чл. 24, ал. 3 от НПК; 3. наказателното производство е приключило с влязла в сила оправдателна присъда; 4. лицето е освободено от наказателна отговорност и му е наложено административно наказание; 5. лицето е починало, като в този случай искането може да бъде направено от неговите наследници.
Съгласно разпоредбата на чл. 20, ал. 1 от Наредбата за реда за извършване и снемане на полицейската регистрация, служебно снемане на полицейска регистрация се извършва, когато в структурите и звената по чл. 5, ал. 1 се получат по служебен път документи, удостоверяващи наличието на основание за снемане по чл. 68, ал. 6 ЗМВР, а на основание чл. 22, ал. 1 от същата наредба, снемането на полицейска регистрация се извършва след издаване на заповед по чл. 21, ал. 1. 
За пълнота следва да бъде отбелязано, че с инструкция № 8121з-748 от 20.10.2014г. на МВР са определени сроковете за съхранение на лични данни, обработвани в МВР, като в разпоредбата на чл. 7сроковете по чл. 3 не се отнасят до снемането на полицейска регистрация. Снемането на полицейска регистрация се извършва при условията на Закона за Министерството на вътрешните работи.
Вследствие изяснената фактическа обстановка се приема, че ответната страна е изпълнила задължението си за снемането на полицейска регистрация.
 
С оглед изложеното и на основание чл. 38, ал. 2 от Закона за защита на личните данни Комисията за защита на личните данни да се произнася със следното
РЕШЕНИЕ:

Оставя без уважение като неоснователна жалба с рег. № Ж-21/20.01.2017 г., подадена от И.М.Д. срещу МВР с оглед допустимостта на обработването на личните данни на жалбоподателя в хипотезата на съхраняване на основание чл. 4, ал. 1, т. 1 и т. 6 от ЗЗЛД във връзка с чл. 29 от ЗМВР в изпълнение на нормативно установено задължение на администратора на лични данни и упражняване на правомощия, предоставени със закон на администратора или на трето лице на което се разкриват данните в съответния законов срок.
Решението на Комисията за защита на личните данни може да се обжалва пред Административен съд София – град в 14-дневен срок от получаването му.
 


 
ЧЛЕНОВЕ:


   

   Цанко Цолов /п/


 
   Цветелин Софрониев /п/


 
   Веселин Целков /п/


 
 Файлове за сваляне
 Решение по жалба с рег. № Ж-21/20.01.2017 г. 

 принт 
