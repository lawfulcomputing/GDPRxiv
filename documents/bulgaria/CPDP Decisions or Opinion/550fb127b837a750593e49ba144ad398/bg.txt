
Начало
  » Практика » Становища на КЗЛД за 2018 г.
  
 
 » Становище на КЗЛД относно публикуването в интернет страниците на общинските съвети на списък с имена и документи при процедура за избор на съдебни заседатели Становище на КЗЛД относно публикуването в интернет страниците на общинските съвети на списък с имена и документи при процедура за избор на съдебни заседатели
СТАНОВИЩЕ
НА
КОМИСИЯТА ЗА ЗАЩИТА НА ЛИЧНИТЕ ДАННИ
рег. № НДМСПО-01-1078/25.10.2018 г.
гр. София, 12.11.2018 г.
 
ОТНОСНО:  Публикуване на интернет страниците на общинските съвети на списък с  имена и документи при процедура за избор на съдебни заседатели.
 
Комисията за защита на личните данни (КЗЛД) в  състав – председател: Венцислав Караджов и членове: Цанко Цолов,  Цветелин Софрониев и Мария Матева, на заседание, проведено на  07.11.2018 г., разгледа писмо /вх. № НДМСПО-01-1078/25.10.2018 г./ от  Община Марица, област Пловдив, с което се отправя молба за оказване на  методическо съдействие във връзка прилагането на разпоредбата на чл. 68,  ал. 5 от Закона за съдебната власт (ЗСВ), която вменява задължение за  общинските съвети да публикуват на интернет страниците си списък с  кандидатите за съдебни заседатели, както и определени техни документи.
Във връзка с гореизложеното се поставя следният  въпрос:„Следва ли да публикуваме цялата лична информация, съдържаща се в  приложените от кандидата документи, тъй като Законът за съдебната власт  така е разписал, или да ограничим оповестяването на информацията до  списък с имена и съкратена извадка от представените документи?“
Правен анализ:
Като представители на обществото в съдебния  процес, фигурата на съдебните заседатели е нормативно уредена в чл. 66 и  сл. от Закона за съдебната власт (ЗСВ). Съгласно разпоредбата на  чл. 68, ал. 1 от ЗСВ общинските съвети, които се намират в съдебния  район на съответния съд, обявяват в един местен ежедневник, в  електронните медии, на интернет страниците на съответните общини и  общински съвети, а при липса на такива - по друг подходящ начин,  откриването на процедурата за определяне на съдебните заседатели. В  ал. 3 е посочено, че кандидатите за съдебни заседатели, подават в  общинските съвети комплект от документи, част от които са:  автобиографиите, мотивационните писма, препоръки, както и документ за  извършена проверка по реда на Закона за достъп и разкриване на  документите и за обявяване на принадлежност на български граждани към  Държавна сигурност и разузнавателните служби на Българската народна  армия, ако са родени преди 16 юли 1973 г.
Член 68, ал. 5 от ЗСВ предвижда задължение за  общинските съвети за публикуване на списък с допуснатите до участие  кандидати, заедно с горепосочените документи, на интернет страниците им  най-малко14 дни преди датата на изслушването на кандидатите. Прочитът на  разпоредбата показва ясно, че е налице липса на условието „при спазване  на Закона за защита на личните данни“, което често е използвано от  законодателя при формулирането на други норми, касаещи  публикуване/оповестяване на информация и документи, съдържащи лични  данни. При сега действащото законодателство е налице противоречие между  ЗСВ и Общия регламент относно защитата на данните, като последният има  примат над националното.
Публикуването на посочените документи в цялост,  без спазване на правилата за защита на личните данни, би създало  непосредствен риск за неприкосновеността на личността на кандидатите за  съдебни заседатели. Подобно публикуванее в разрез с принципите за  обработване на лични данни, визирани в чл. 5 на Регламент (ЕС) 2016/679  (Общ регламент относно защитата на данните). Чрез публикуваните  документи могат да се оповестят повече лични данни от необходимите за  постигане на целта на обработката им, визирана в ЗСВ/арг. чл. 5, § 1,  букви „б“ и „в“ от Регламент (ЕС) 2016/679/. 
Във връзка със спазване на принципите за  обработване на лични данни, документите следва да се публикуват със  заличени ЕГН-та, адреси, подписи, както и лични данни на трети лица. В  допълнение, целесъобразно би било и оповестяването на информацията под  форма на списък с имена и съкратена извадка от представените документи.
С оглед на гореизложеното и на основание  чл. 58, § 3, буква „б“ от Регламент (ЕС) 2016/679, Комисията за защита  на личните данни изразява следното
СТАНОВИЩЕ:
1. Публикуването на списъка на допуснатите до  участие кандидати за съдебни заседатели, заедно с документите по чл. 68,  ал. 5 от Закона за съдебната власт, следва да се извършва при спазване  на принципите за „ограничение на целите“ и „свеждане на данните до  минимум“, визирани в чл. 5, § 1, букви „б“и „в“ на  Регламент (ЕС) 2016/679. При оповестяването на документите следва да се  заличат ЕГН-та, адреси и подписи на допуснатите кандидати за съдебни  заседатели, както и личните данни на трети лица.
2. Поради липсата на нормативно определен срок  за оповестяване и с оглед спазване на принципа за „ограничение на  съхранението“ на лични данни, визиран в чл. 5, § 1, буква „д“ от Общия  регламент, публикуването на данните в интернет страниците на общинските  съвети трябва да се преустанови след приключване на процедурата за избор  на съдебните заседатели.
 


 
ПРЕДСЕДАТЕЛ:
ЧЛЕНОВЕ:


 
   Венцислав Караджов /п/
   Цанко Цолов /п/


 
 
   Цветелин Софрониев /п/


 
 
   Мария Матева /п/


 
 Файлове за сваляне
 Становище на КЗЛД относно публикуването в интернет страниците на общинските съвети на списък с имена и документи при процедура за избор на съдебни заседатели

 принт 
