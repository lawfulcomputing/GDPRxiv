
Начало
  » Практика » Решения на КЗЛД за 2018 г.
  
 
 » Решение по жалба с рег. № ППН-01-94/15.02.2018 г. Решение по жалба с рег. № ППН-01-94/15.02.2018 г.
РЕШЕНИЕ
№ ППН-01-94/2018
София, 10.07.2018 г.
 
Комисията за защита на личните данни („Комисията”) в състав, членове – Цветелин Софрониев, Мария Матева и Веселин Целков, на редовно заседание, проведено на 30.05.2018 г. и обективирано в протокол № 25/30.05.2018 г., на основание чл. 10, ал. 1, т. 7 от Закона за защита на личните данни разгледа по допустимост жалба с рег. № ППН-01-94/15.02.2018 г., подадена от Х.П.П. срещу „Т.Б.” ЕАД.
Комисията за защита на личните данни е сезирана с жалба рег. № ППН-01-94/15.02.2018 г., подадена от Х.П.П., в която са изложени твърдения за неправомерно обработване на личните ѝ данни.
Г-жа Х.П.П. информира Комисията, че на 28.10.2015 г. ѝ е било откраднато портмонето с лични документи, дебитни карти, факт за който е информирала и подала сигнал в I РПУ – В. на 31.10.2015 г., за което е образувана преписка. На 16.03. 2016 г. длъжностно лице от III РПУ В. е информирало г-жа Х.П.П., че има задържано лице и е открита личната карта. Жалбоподателката е получила личните си документи от I РПУ – В. и като невалидни такива е предала за унищожаване.
През месец юни 2016 г. на личния ѝ адрес, жалбоподателката е получила покана от колекторска фирма за плащане на непогасени задължения към „Т.Б.“ ЕАД. След справка в магазина на „Т.Б.“ ЕАД г-жа Х.П.П. е установила, че на нейно име има сключен договор за два номера на 14.11.2015 г. Жалбоподателката е обяснила в офис на „Т.Б.“ ЕАД, че става въпрос за злоупотреба с личните ѝ, за която има доказателства. 
Депозирала е жалба до „Т.Б.“ ЕАД, като в отговор дружеството е отказало да предостави копие от сключените договори.
Жалбоподателката информира, че никога не е използвала услугите на „Т.Б.“ ЕАД и че дружеството е използвало личните ѝ данни за сключване на договори без нейно знание и съгласие.
Жалбата на Х.П.П. е съобразена в цялост с изискванията за редовност, съгласно чл. 30, ал. 1 от Правилник за дейността на Комисията за защита на личните данни и нейната администрация (ПДКЗЛДНА), а именно: налице са данни за жалбоподателката, естеството на искането, дата и подпис.
Разгледана по допустимост, жалбата е процесуално недопустима.
Съгласно чл. 27, ал. 2 от Административнопроцесуалния кодекс (АПК), административният орган проверява предпоставките за допустимостта на искането, с което е сезиран. Законодателят обвързва преценката за допустимостта на искането с наличие и на специални изисквания, установени със закон, за които съответният административен орган следи служебно (чл. 27, ал. 2, т. 6 от АПК). Такива изисквания са уредени в Закона за защита на личните данни (ЗЗЛД).
Нормата на чл. 38, ал. 1 от ЗЗЛД предвижда преклузивен срок за сезиране на Комисията – в едногодишен срок от узнаване на нарушението, но не по-късно от пет години от извършването му. Жалбоподателката сочи, че е разбрала за неправомерното обработване на личните ѝ данни шести месец 2016 г. Установила, че твърдяното нарушаване на правата ѝ по ЗЗЛД е извършено през 2016 г. Жалбата е депозирана в Комисията на 15.02.2018 г. От изложеното следва, че твърдяното нарушение е извършено две години преди подаване на жалбата – в този смисъл предвидения в чл. 38, ал. 1 от ЗЗЛД срок не е спазен.
Следва да се вземе предвид, че считано от 25.05.2018 г. във всички държави-членки се прилага Регламент (ЕС) 2016/679 на Европейския парламент и на Съвета от 27 април 2016 година относно защитата на физическите лица във връзка с обработването на лични данни и относно свободното движение на такива данни и за отмяна на Директива 95/46/EО (Общ регламент относно защитата на данните), т.е. към момента на постановяване на настоящото решение е налице промяна, която следва да бъде съобразена по арг. на чл. 142, ал. 1 от АПК и чл. 15, ал. 2 от Закона за нормативните актове. В този смисъл, Комисията за защита на личните данни, счита че обсъжданите по-горе разпоредби от Закона за защита на личните данни не противоречат на регламента.
С оглед изложеното и на основание чл. 27, ал. 2, т. 6 от АПК във връзка с чл. 38, ал. 1 от ЗЗЛД, Комисията се произнесе със следното 
РЕШЕНИЕ:
Обявява жалба с рег. № ППН-01-94/15.02.2018 г., подадена от Х.П.П. срещу „Т.Б.“ ЕАД за процесуално недопустима и прекратява производството.
Настоящото решение подлежи на обжалване в 14 дневен срок от връчването му, чрез Комисията за защита на личните данни, пред Административен съд София – град.
 


 
 
ЧЛЕНОВЕ:


 
 
   Цветелин Софрониев /п/


 
 
   Мария Матева /п/


 
 
   Веселин Целков /п/


 
 Файлове за сваляне
 Решение по жалба с рег. № ППН-01-94/15.02.2018 г.

 принт 
