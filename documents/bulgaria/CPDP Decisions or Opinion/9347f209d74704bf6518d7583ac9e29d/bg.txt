
Начало
  » Практика » Решения на КЗЛД за 2018 г.
  
 
 » Решение по жалба с рег. № Ж-335/01.08.2017 г. Решение по жалба с рег. № Ж-335/01.08.2017 г.
РЕШЕНИЕ
№ Ж-335/2017 г.
София, 03.01.2018 г.
 
Комисията за защита на личните данни (КЗЛД) в състав: Председател: Венцислав Караджов и членове: Мария Матева и Веселин Целков на заседание, проведено на 22.11.2017 г., на основание чл. 10, ал. 1, т. 7 от Закона за защита на личните данни, разгледа по същество жалба № Ж-335/01.08.2017 г., подадена от Д.А.П.
Административното производство е по реда на чл. 38 от Закона за защита на личните данни (ЗЗЛД).
Комисията за защита на личните данни е сезирана с жалба, подадена от Д.А.П., в която са изложени твърдения за неправомерно обработване на личните й данни и тези на сина й М.П.П. от страна на „Ю.Б.“ АД.
Жалбоподателката информира, че на 19.07.2017 г. получила обаждане от служител на дружеството с искане да представи преснимана личната си карта и акт за раждане на сина й във връзка със сключен между страните договор за детски спестовен влог. Допълва че предала документите в клон на дружеството на адрес *******, където я информирали, че „трябва да подпише отново Договор за детски спестовен влог, защото той и свързаните с него документи не могат да бъдат открити“, тъй като са „загубени или унищожени по невнимание“.
Жалбоподателката информира, че договорът е сключен на 02.12.2009 г. и притежава копие от него, поради което категорично е отказала да подписва нов договор.
Счита, че дружеството в качеството си на администратор на лични данни е нарушило разпоредбата на чл. 23, ал. 1 от ЗЗЛД и не е предприело необходимите технически и организационни мерки за защита на личните й данни и тези на сина й, като клиенти на банката, от случайно или незаконно унищожаване, или от случайна загуба и моли Комисията да извърши проверка по случая.
Към жалбата не са приложени доказателства.
В условията на залегналото в административния процес служебно начало и задължението на административния орган за служебно събиране на доказателства и изясняване на действителните факти от значение за случая, от „Ю.Б.“ АД е изискано писмено становище.
В отговор от дружеството ангажират становище за неоснователност на жалбата, в което оспорват като неверни изложените в жалбата твърдения за случайно или незаконно унищожаване, случайна загуба или друга незаконна форма на обработване на личните данни на жалбоподателите. Твърдят, че цитирания в жалбата договор за детски влог и приложените към него документи се съхраняват в архивите на банката съгласно предвидените във вътрешните правила и процедури на дружеството технически и организационни мерки за защита на личните данни на клиентите на банката, в съответствие с определеното изключително високо ниво на въздействие и ниво на защита на личните данни.
Към становището не са приложени доказателства.
В хода на производството жалбоподателката представя заверено копие на Удостоверение за раждане № *** на М.П.П., издадено от Столична община, район „Илинден“.
Комисията за защита на личните данни е независим държавен орган, който осъществява защита на лицата при обработването на личните им данни и при осъществяване на достъпа до тези данни, както и контрол по спазването на ЗЗЛД.
За да упражни правомощията си, Комисията следва да бъде валидно сезирана.
Жалба № Ж-335/01.08.2017 г. съдържа задължително изискуемите реквизити, посочени в чл. 30, ал. 1 от Правилника за дейността на Комисията за защита на личните данни и на нейната администрация, а именно: налице са данни за жалбоподателите, естеството на искането, дата и подпис, с оглед което жалбата е редовна.
Жалбата е процесуално допустима, подадена в срока по чл. 38, ал. 1 от ЗЗЛД от физически лица с правен интерес. Същата има за предмет неправомерно обработване на лични данни на жалбоподателите – Д.А.П. и М.П.П. съдържащи се в договор за детски спестовен влог в хипотезата на случайно или незаконно унищожаване или случайна загуба на документите от страна на „Ю.Б.“ АД. С жалбата е сезиран компетентен да се произнесе орган – КЗЛД, която съгласно правомощията си по чл. 10, ал. 1, т. 7 от ЗЗЛД разглежда жалби срещу актове и действия на администраторите на лични данни, с които се нарушават правата на физическите лица по ЗЗЛД.
Наличието на администратор на лични данни е абсолютна процесуална предпоставка за допустимост на жалбата. В конкретния случай жалбата е насочена срещу „Ю.Б.“ АД, което видно от направена служебна справка в Електронния регистър на администраторите на лични данни и на водените от тях регистри е регистрирано като администратор на лични данни с идент. № 25861 и заявени девет регистъра.
На проведено на 25.10.2017 г. заседание на Комисията, жалбата е приета за процесуално допустима и като страни са конституирани: жалбоподатели – Д.А.П. и М.П.П. и ответна страна – „Ю.Б.“ АД, в качеството му на администратор на лични данни.
С оглед изясняване на случая от правна и фактическа страна от „Ю.Б.“ АД е изискано да представи заверено копие на сключения между страните договор за детски спестовен влог и приложените към него документи.
В отговор на дадените от КЗЛД указания, ответната страна представя относими към случая доказателства, в това число заверено копие на: договор за детски спестовен влог сключен на 02.12.2009 г., искане за откриване на детски спестовен влог, лична карта на жалбоподателката, удостоверение за раждане на М.П.П., Общи условия за откриване, водене и закриване на сметки на физически лица в „Ю.И.Е.Д.Б.“ АД, действащи към дата на сключване на договора, Инструкция за защита на лични данни, Инструкция за реда и начина на предаване на документи от финансов център за архивиране и Номенклатура на делата на клоновата мрежа на „Ю.Б.“ АД със срокове за съхранението им. 
На проведено на 22.11.2017 г. заседание на КЗЛД, жалбата е разгледана по същество.  
Страните редовно уведомени – не се явяват, не се представляват.
В качеството си на административен орган и във връзка с необходимостта от установяване истинността по случая, като основен принцип в административното производство, съгласно чл. 7 от Административно-процесуалния кодекс, изискващ наличието на установени действителни факти, имайки предвид събраните писмени доказателства и наведените от страните твърдения Комисията приема, че разгледана по същество жалба № Ж-335/01.08.2017 г. е неоснователна.
От събраните по преписката доказателства безспорно се установи, а и между страните не е спорно, че на 02.12.2009 г. е сключен договор за детски спестовен влог за откриване и водене на безсрочна спестовна сметка в български лева в „Ю.И.Е.Д.Б.“ АД с номер на сметката **** с титуляр М.П.П., видно от съдържанието на който е, че съдържа лични данни на жалбоподателя М.П.П. в обем от три имена, адрес и единен граждански номер. Не е спорно, че за целите на договора жалбоподателката в качеството й на родител на титуляра М.П.П. е подала искане за откриване на детски спестовен влог, в което е посочила личните си данни – три имена, адрес, единен граждански номер и номер на лична карта и е предоставила на дружеството копие на личната си карта и на удостоверението за раждане на М.П.П. 
Комисията намира за неоснователни твърденията на жалбоподателката, че дружеството не е предприело необходимите технически и организационни мерки за защита на съхраняваните от него нейни лични данни и тези на сина й от случайно или незаконно унищожаване, или от случайна загуба, предвид противоречието и несъответствието им със събраните по преписката писмени доказателства, от които безспорно се установи, че дружеството съхранява свързани с договорните отношение между страните документи, съдържащи лични данни на жалбоподателите, в това число договора за детски спестовен влог и представените от жалбоподателката заверено копие на личната й карта и на удостоверението за раждане на М.П.П.
Водима от горното и на основание чл. 38, ал. 2, във връзка с чл. 10, ал. 1, т. 7 от Закона за защита на личните данни, Комисията за защита на личните данни,
РЕШИ:
Оставя без уважение, като неоснователна, жалба рег. № Ж-335/01.08.2017 г. 
Решението подлежи на обжалване в 14-дневен срок от връчването му, чрез Комисията за защита на личните данни пред Административен съд - София – град.
 


 
ПРЕДСЕДАТЕЛ:
ЧЛЕНОВЕ:


 
   Венцислав Караджов /п/
   Мария Матева /п/


 
 
   Веселин Целков /п/


 
 
 Файлове за сваляне
 Решение по жалба с рег. № Ж-335/01.08.2017 г.

 принт 
