
Начало
  » Практика » Становища на КЗЛД за 2018 г.
  
 
 » Становище на КЗЛД по въпроси, касаещи предоставянето от страна на администрация на лични данни на починали лица, във връзка с отчетността към Регионалната Здравноосигурителна каса Становище на КЗЛД по въпроси, касаещи предоставянето от страна на администрация на лични данни на починали лица, във връзка с отчетността към Регионалната Здравноосигурителна каса
СТАНОВИЩЕ
НА
КОМИСИЯТА ЗА ЗАЩИТА НА ЛИЧНИТЕ ДАННИ
Рег. № НДМСПО-01-299/2018 г.
гр. София, 12.09.2018 г.
 
ОТНОСНО: Искане с вх. № НДМСПО-01-299 от 2018 г. от Община Б., област Пловдив, по въпроси, касаещи предоставянето от страна на администрацията на Община Б. на лични данни на починали лица, във връзка с отчетността към Регионалната Здравноосигурителна каса. 
 
Комисията за защита на личните данни (КЗЛД, Комисията) в състав: председател: Венцислав Караджов и членове: Цанко Цолов, Цветелин Софрониев, Мария Матева и Веселин Целков, на заседание, проведено на 05.09.2018 г., разгледа преписка с рег. № НДМСПО-01-299/2018 год. от инж. Р.М. – в качеството му на кмет на Община Б., област Пловдив. Поставен е въпрос, във връзка с постъпила молба в администрацията на община Б. от Медицински център, обслужващ населените места от общината за ежемесечно предоставяне на имената и единните граждански номера на починалите жители. Исканите данни са необходими на медицинския център за отчетността към Регионалната Здравноосигурителна каса и с цел предотвратяване на злоупотреби с данни на починали лица.
Инж. Р.М. моли за становище, задължена ли е общинската администрация да предоставя исканата информация. 
Правен анализ: 
Регламент (ЕС) 2016/679 от 27 април 2016 година относно защитата на физическите лица във връзка с обработването на лични данни и относно свободното движение на такива данни и за отмяна на Директива 95/46/EО (Общ регламент относно защитата на данните) се прилага от 25 май 2018 год. пряко във всички държави членки на Европейския съюз и е задължителен в своята цялост. 
Легалното определение на понятието „лични данни“ е въведено с чл. 4, т. 1 от Общия регламент относно защитата на данните и означава всяка информация, свързана с идентифицирано физическо лице или физическо лице, което може да бъде идентифицирано („субект на данни“); физическо лице, което може да бъде идентифицирано, е лице, което може да бъде идентифицирано, пряко или непряко, по-специално чрез идентификатор като име, идентификационен номер, данни за местонахождение, онлайн идентификатор или по един или повече признаци, специфични за физическата, физиологичната, генетичната, психическата, умствената, икономическата, културната или социална идентичност на това физическо лице.
В разпоредбите на преамбюла на Регламент 2016/679, а именно в съображение 27 е отразено, че регламентът не следва да се прилага за личните данни на починали лица, като държавите членки могат да предвидят правила във връзка с обработването на лични данни на починали лица. 
Проектът на Закона за изменение и допълнение на Закона за защита на личните данни, който в момента се разглежда от Народното събрание, възприема този подход и в чл. 25 (й) предлага следните особени правила по отношение на данните на починали лица:
При обработване на лични данни на починали лица, администраторът предприема подходящи мерки за недопускане неблагоприятно засягане на правата и свободите на други лица и/или на обществен интерес. В тези случаи администраторът може да предоставя данните само при наличие на правно основание за това. Администраторът осигурява, при поискване, достъп до лични данни на починало лице, вкл. предоставя копие от тях, на наследниците му или на други лица с правен интерес, какъвто е медицинският център, във връзка с отчетността към Здравноосигурителната каса.
Във връзка с горното и на основание чл. 58, ал. 3 от Общия регламент за защита на данните, Комисията за защита на лични данниизрази следното
СТАНОВИЩЕ:
Общинска администрация – гр. Б., може ежемесечно да предоставя на Медицинския център, обслужващ населените места от общината, исканата информация като имена и единни граждански номера на починалите лица, жители на община Б., във връзка с отчетността към Регионалната здравноосигурителна каса, с цел предотвратяване на злоупотреби с данни на починали лица. 
Администраторът, а именно община Б. следва да предприеме подходящи мерки за недопускане неблагоприятно засягане на правата и свободите на други лица и/или на обществен интерес. В тези случаи администраторът може да предоставя данните само при наличие на правно основание за това. 

 


 
 ПРЕДСЕДАТЕЛ:
ЧЛЕНОВЕ:


 
   Венцислав Караджов /п/

   Цанко Цолов /п/


 
 
   Цветелин Софрониев /п/


 
 
   Мария Матева /п/


 
 
   Веселин Целков /п/


 
 
 Файлове за сваляне
 Становище на КЗЛД по въпроси, касаещи предоставянето от страна на администрация на лични данни на починали лица, във връзка с отчетността към Регионалната Здравноосигурителна каса

 принт 
