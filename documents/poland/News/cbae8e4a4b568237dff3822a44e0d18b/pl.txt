4 czerwca 2024 r. w Warszawie, Mirosław Wróblewski powołał Społeczny Zespół Ekspertów, który działać będzie przy Prezesie Urzędu Ochrony Danych Osobowych. Tego samego dnia odbyło się pierwsze spotkanie zespołu będącego społecznym ciałem opiniodawczo-doradczym Prezesa Urzędu. Uroczyste wręczenie nominacji odbyło się podczas konferencji zorganizowanej przez UODO pt. „Ochrona danych osobowych w UE. Dokąd zmierzamy w przededniu wyborów europejskich?”.
Zadaniem nowo powołanego zespołu będzie wspieranie Prezesa Urzędu w realizacji jego zadań określonych przepisami prawa, w szczególności w zakresie doradztwa i wyrażania opinii w sprawach przedstawionych Zespołowi. Będzie rekomendował także inicjowanie działań w obszarze ochrony danych osobowych oraz przygotowywał w porozumieniu z PUODO ekspertyzy i stanowiska w zakresie dotyczącym ochrony danych osobowych. Członkowie Zespołu będą też promowali dobre praktyki oraz wykonywali inne zadania, zlecone przez Prezesa Urzędu, dotyczące ochrony danych osobowych, szczególnie w obszarze nowych technologii.
„To jest inicjatywa, która w pełni będzie współgrać z pracami prowadzonymi w Urzędzie, która będzie się toczyć jednocześnie z publicznymi konsultacjami, które rozpoczęliśmy w zakresie dwóch poradników – o zatrudnieniu oraz o zgłaszaniu naruszeń ochrony danych osobowych. Zespół  ekspertów będzie nas w tych pracach wspierać” powiedział Mirosław Wróblewski, prezes UODO.
Prezes UODO zaznaczył, że już podczas inauguracyjnego spotkania Zespołu prowadzone były rozmowy o najpilniejszych tematach.
„Jednym z najważniejszych poruszonych tematów była kwestia dotycząca przetwarzaniem danych osobowych w związku ze zbliżającym się wejściem w życie ustawy o sygnalistach. Druga to rosnące zagrożenia cyberbezpieczeństwa, które też są związane z ochroną i przetwarzaniem danych osobowych. Dzisiaj ochronę danych osobowych musimy traktować także jako system bezpieczeństwa czy wręcz obronności kraju, dlatego wraz z zespołem będziemy pracować nad propozycjami w tym zakresie, także dotyczącym analizy ryzyk, z którymi mogą spotkać się administratorzy w poszczególnych branżach – dodał Mirosław Wróblewski.
W skład Zespołu Ekspertów przy Prezesie Urzędu Ochrony Danych Osobowych wchodzą wybitni znawcy tematu ochrony danych osobowych, specjalizujący się w zagadnieniach prawnych, legislacyjnych, a także nowych technologii i nauki. Udział w pracach zespołu ma charakter społeczny i jego członkom nie przysługuje z tego tytułu wynagrodzenie.
Przewodniczącym Zespołu został dr Mirosław Gumularz. Pozostali członkowie Zespołu (w kolejności alfabetycznej) to:
mec. Roman Bieda
dr Dominika Dörre-Kolasa
mgr inż. Tomasz Izydorczyk
Wojciech Klicki
dr Paweł Litwiński
dr Dominik Lubasz
dr hab. Arwid Mednis
dr inż. Rafał Tomasz Prabucki
Andrzej Rybus–Tołłoczko
dr hab. Marlena Sakowska–Baryła, prof. UŁ
mec. Aneta Sieradzka
dr hab. Marek Świerczyński, prof. UKSW
mgr inż. Mariola Więckowska
dr Krzysztof Wygoda