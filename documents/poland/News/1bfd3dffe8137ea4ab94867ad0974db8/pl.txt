Urząd Ochrony Danych Osobowych zaprasza studentów do udziału w warsztatach: „Bezpieczna droga przez cyberprzestrzeń: od deepfake’ów po bezpieczeństwo aplikacji mobilnych”. Spotkanie ma na celu upowszechnić wiedzę w zakresie bezpieczeństwa stosowania nowych technologii, w tym aplikacji mobilnych wśród młodych ludzi. To pierwsze spotkanie w ramach cyklu obchodów międzynarodowego 18. Dnia Ochrony Danych Osobowych.
Organizowane przez Urząd warsztaty odbędą się 10 stycznia 2024 roku w godzinach 10.00 – 11.30 w siedzibie UODO w Warszawie przy ul. Stawki 2. Skierowane są do studentów prawa, administracji, stosunków międzynarodowych i informatyki.
Spotkanie będzie podzielone na dwa bloki tematyczne:
Nowe technologie – rodzaje, szanse i zagrożenia
Bezpieczeństwo aplikacji mobilnych
Na koniec warsztatów na uczestników będzie czekał krótki quiz z zagadnień poruszonych podczas spotkania.
Spotkanie jest organizowane przez UODO w ramach obchodów 18. Dnia Ochrony Danych Osobowych. Warsztat rozpocznie cykl aktywności, które Urząd zaplanował w związku z obchodami DODO w 2024 roku. O kolejnych inicjatywach będziemy informować wkrótce.
Rejestracja na to wydarzenie została zakończona.