Na skutek działań Prezesa UODO, podjętych w związku ze skargą Pana Rafała Brzoski, Meta Platforms Ireland Limited musi wstrzymać wyświetlanie, w serwisach Facebook i Instagram, reklam wykorzystujących prawdziwe dane Pana Rafała Brzoski. Zakaz będzie obowiązywał trzy miesiące i dotyczy fałszywych reklam wyświetlanych na terytorium Rzeczpospolitej Polskiej. Prezes UODO Mirosław Wróblewski wydał postanowienie zabezpieczające na podstawie art. 70 ust. 1 i 2 ustawy o ochronie danych osobowych oraz art. 66 ust. 1 RODO, który określa maksymalny czas obowiązywania tego środka właśnie na 3 miesiące.
Według deefpake’a, który jako reklama pojawił się w serwisach Facebook i Instagram, Rafał Brzoska miał rzekomo założyć platformę, która zapewnia zyski wszystkim „obywatelom Polski”. Deepfake’owa reklama używa prawdziwych, aktualnych danych osobowych Pana Rafała Brzoski, prezesa Inpost. To bezprawnie zmodyfikowane nagranie wykorzystujące jego wizerunek. Skarżący podkreśla, że Meta rozpowszechnia nagranie bez weryfikacji i oceny wiarygodności danych osobowych. Zaznacza też, że został w ten sposób narażony na utratę zaufania do prowadzonej przez niego działalności oraz dobrego imienia.
Meta wie o sprawie, bo skarżący zawiadomił ją o problemie 3 lipca. Skargę Pana Rafała Brzoski rozpatrywać będzie organ irlandzki, bo tam ma siedzibę Meta Platforms Ireland Limited.
Prezes UODO, Mirosław Wróblewski, uznał, że:
istnieje pilna potrzeba podjęcia działań w sprawie Rafała Brzoski, ponieważ wykorzystywanie jego danych osobowych w reklamach niesie za sobą znaczne, negatywne skutki dla niego oraz jego podstawowych praw i wolności;
powołane w reklamach treści są nieprawdziwe, godzą w opinię innych osób o nim i podważają zaufanie do niego jako człowieka i przedsiębiorcy, niezbędne do prowadzonej przez niego działalności gospodarczej i charytatywnej;
rozpowszechnianie jego danych osobowych jest nakierowane na to, by wykorzystując jego zaufanie i pozycję społeczną, dotrzeć do grup najbardziej podatnych na tego typu oszustwa internetowe (tj. w szczególności osoby niedoświadczone życiowo, starsze, nieporadne, nieposiadające wystarczającej wiedzy ekonomicznej);
pilna potrzeba nałożenia zakazu o ww. treści wynika także z potrzeby ochrony podstawowych wolności i praw osób, które mogą zostać poszkodowane w wyniku reklam poprzez niekorzystne rozporządzenie swoim majątkiem, narażając się na straty finansowe;
zostało w pełni uprawdopodobnione, że dochodzi do naruszenia przez Meta Platforms przepisów o ochronie danych; Meta naruszyła także Kartę praw podstawowych UE, ponieważ godność człowieka jest nienaruszalna i musi być chroniona;
zostało uprawdopodobnione, że dalsze wyświetlanie reklam z jego danymi osobowymi zagraża spowodowaniem poważnych i trudnych do usunięcia skutków – treści rozpowszechniane w reklamach mogą wywołać dotkliwe skutki finansowe u innych osób (użytkowników portali).
Mirosław Wróblewski, prezes UODO, reagując na skargę Pana Rafała Brzoski skorzystał z przepisu art. 66 ust. 1 RODO, który w wyjątkowych okolicznościach pozwala mu zastosować środek tymczasowy jeśli uzna, że istnieje pilna potrzeba ochrony praw i wolności osób, których dane dotyczą. Zgodnie z procedurą Prezes UODO powiadomił o tym pozostałe organy nadzorcze, których sprawa dotyczy, a także Europejską Radę Ochrony Danych i Komisję. Pozostaje także w bezpośrednim kontakcie z wiodącym organem nadzorczym, tj. organem irlandzkim.