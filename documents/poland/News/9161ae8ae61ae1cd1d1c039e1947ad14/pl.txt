Mirosław Wróblewski, Prezes UODO, spotkał się dziś z Włodzimierzem Chróścikiem, Prezesem Krajowej Rady Radców Prawnych. Spotkanie miało na celu wzmocnienie współpracy obu instytucji w zakresie ochrony danych osobowych. Głównym celem współdziałania UODO i KRRP jest pogłębianie świadomości prawnej oraz wymiana wiedzy i doświadczeń w celu tworzenia i doskonalenia sieci profesjonalistów, którzy zajmują się ochroną danych osobowych.
- Wspólnym celem UODO i KRRP jest pogłębianie świadomości prawnej z zakresu ochrony danych osobowych. Chcemy z naszym przekazem edukacyjnym dotrzeć przede wszystkim do profesjonalistów, podejmując nowe formy współpracy na rzecz wzmacniania ochrony danych. Widzimy też potrzebę edukacji społeczeństwa w tematyce ochrony danych osobowych - powiedział Mirosław Wróblewski, Prezes UODO.
Obie instytucje współpracują ze sobą na mocy porozumienia zawartego w kwietniu 2023 roku. Współpraca obejmuje przedsięwzięcia edukacyjne, promocyjne, wydawnicze, a także organizację spotkań i szkoleń związanych z ochroną danych osobowych.