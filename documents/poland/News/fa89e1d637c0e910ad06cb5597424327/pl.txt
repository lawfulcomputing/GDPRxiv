Przedstawiciele Urzędu Ochrony Danych Osobowych wzięli udział w warsztatach zorganizowanych w ramach inicjatywy Tour de Konstytucja dla uczniów Zespołu Szkół nr 3 im. Marii Skłodowskiej-Curie w Wiskitkach. Spotkanie pogłębiło zrozumienie tematu sztucznej inteligencji wśród uczniów, zwłaszcza w aspekcie jej codziennego użytkowania. Warsztaty odbyły się 25 marca 2024 r. z inicjatywy Fundacji Aktywna Demokracja. 
W pierwszej części spotkania Natalia Misiuk, Dyrektor Departamentu Nowych Technologii UODO, podjęła temat możliwości i zagrożeń związanych z rozwojem technologii cyfrowych w kontekście ochrony danych osobowych. Przybliżyła zagadnienie bezpieczeństwa cyfrowego i podkreśliła znaczenie prywatności w Internecie. Przedstawiła również praktyczne sposoby jej ochrony, wskazując jak ważne jest świadome i odpowiedzialne użytkowanie technologii.
Podczas drugiej części spotkania uczniowie wzięli aktywny udziału w zadaniu, którego celem było przybliżenie zagadnienia technologii z punktu widzenia ochrony danych osobowych i prywatności. Uczestnicy warsztatów stworzyli wspólnie plakaty przedstawiające możliwości oraz pozytywne zastosowania sztucznej inteligencji, a także negatywne aspekty i zagrożenia tej technologii. Następnie odbyła się ożywiona dyskusja w trakcie której pojawiło się wiele ciekawych wniosków i pomysłów.
Celem inicjatywy Tour de Konstytucja jest propagowanie wiedzy nt. praw konstytucyjnych oraz zachęcanie do podejmowania aktywności obywatelskich. Udział Urzędu w inicjatywie jest związany ze spotkaniem Mirosława Wróblewskiego, Prezesa UODO z Robertem Hojdą Prezesem Fundacji Aktywna Demokracja i deklaracją wsparcia inicjatywy dla projektu Tour de Konstytucja.