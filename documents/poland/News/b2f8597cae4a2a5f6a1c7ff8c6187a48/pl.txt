Już po raz XII Prezes UODO zaprasza studentów kierunków prawa i administracji III-V roku studiów jednolitych oraz I-III roku studiów drugiego stopnia, do udziału w konkursie na esej pt. „Sprawdzanie predyspozycji studentów z wykorzystaniem sztucznej inteligencji”. Organizatorami konkursu jest UODO oraz Krajowa Izba Radców Prawnych. Partnerem merytorycznym konkursu jest kancelaria Kobylańska Lewoszewski Mednis sp. j.
Konkurs służy propagowaniu wiedzy o ochronie danych osobowych i umożliwia studentom sprawdzenie swojej wiedzy w formułowaniu praktycznych rozwiązań w zetknięciu z realnymi problemami prawnymi. W tym roku studenci zmierzą się z kwestiami związanymi z wykorzystywaniem narzędzi sztucznej inteligencji do sprawdzania predyspozycji studentów do podjęcia studiów na danym kierunku. Narzędzia takie mogą być wykorzystane do analizy informacji dostępnych w Internecie, w tym treści wpisów i postów, oraz przygotowania oceny predyspozycji i rzeczywistego zaangażowania kandydata na dany kierunek. Uczelnia dodaje lub odejmuje takiej osobie punkty w zależności od wyniku oceny algorytmu.
W tym roku osoby biorące udział w konkursie będą miały za zadanie ocenienie, czy uczelnia ma podstawę prawną do przetwarzania danych osobowych wykorzystanych w takiej analizie informacji o kandydacie. Czy będzie uzasadnione zbieranie danych z różnych źródeł, by sprawdzić, czy kandydat na studia dobrze wybrał kierunek?
Zadaniem uczestników jest przygotowanie rozwiązania kazusu w formie eseju. Prace można przesyłać do 24 maja 2024 r. Prace zostaną ocenione przez ekspertów z Urzędu Ochrony Danych Osobowych, Krajowej Izby Radców Prawnych oraz specjalistów z zakresu ochrony danych osobowych z kancelarii Kobylańska Lewoszewski Mednis sp. j. Ogłoszenie wyników nastąpi do 4 czerwca 2024 r. na stronie internetowej UODO.
Dla zwycięzców konkursu przewidziane są nagrody rzeczowe. Ponadto dla laureatów przeznaczono nagrody specjalne – udział w 2-tygodniowym programie szkoleniowym w Urzędzie Ochrony Danych Osobowych.
Prosimy o zapoznanie się z regulaminem konkursu, który szczegółowo określa zasady uczestnictwa.
Zapraszamy do udziału!