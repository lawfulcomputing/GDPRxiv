4 lipca 2024 r. przedstawiciele UODO spotkali się ze Związkiem Województw Rzeczypospolitej Polskiej, reprezentowanym przez r.pr. dr Magdalenę Kuszmider. Spotkanie było kolejnym z cyklu spotkań organizowanych przez Prezesa UODO, mających na celu wspieranie jednostek samorządu terytorialnego w realizacji obowiązków związanych z ochroną danych osobowych.
Spotkanie rozpoczęła Monika Krasińska, dyrektor Departamentu Orzecznictwa i Legislacji, która omówiła zaplanowane przez UODO działania dotyczące współpracy z samorządem terytorialnym oraz z wojewodami które już się rozpoczęły (m.in. spotkanie z Unią Metropolii Polskich im. Pawła Adamowicza)  i będą kontynuowane, także w poszczególnych województwach.
Reprezentanci inicjatywy kodeksowej, biorący udział w spotkaniu, poruszyli kluczowe problemy związane z przetwarzaniem danych osobowych w kontekście realizacji zadań przez samorząd terytorialny. Wskazali przyczyny, które uzasadniają potrzebę opracowania kodeksu postępowania dla tego sektora. Przedstawiciele Urzędu wyjaśnili procedury zatwierdzania takich kodeksów przez Prezesa UODO oraz wskazali jak prawidłowo przeprowadzić konsultacje projektu kodeksu postępowania. Zaznaczyli, że konsultacje muszą być przeprowadzone rzetelnie ze wszystkimi zainteresowanymi stronami. Ponadto pracownicy UODO w sposób szczegółowy omówili zasady na jakich powinien opierać się mechanizm monitorowania przestrzegania kodeksu przez jego członków. Jest on obowiązkowy także dla kodeksów dedykowanych podmiotom publicznym (p. 88 Wytycznych 1/2019 EROD).
„Samorząd terytorialny charakteryzuje się dużym stopniem wielozadaniowości na wszytkach szczeblach. Ujednolicenie systemu procedur i praktyk ochrony danych znacznie uprości pracę samorządów i podniesie poziom ochrony danych osobowych. Zachęcam przedstawicieli jednostek samorządu terytorialnego do dołączenia do inicjatywy.” – powiedział Konrad Komornicki, zastępca Prezesa Urzędu Ochrony Danych Osobowych.