Prezes UODO Mirosław Wróblewski spotkał się z prezesem Urzędu Transportu Kolejowego Ignacym Górą w Centrum Egzaminowania i Monitorowania Maszynistów. Tematem rozmów były m.in. kwestie związane z monitoringiem w kabinie maszynisty oraz przetwarzaniem danych osobowych pochodzących z takich nagrań, a także z monitoringiem przejazdów kolejowo-drogowych.
W trakcie spotkania omówiono wątpliwości zgłaszane przez podmioty funkcjonujące na rynku, dotyczące zaleceń Państwowej Komisji Badania Wypadków Kolejowych (PKBWK) z 2011 r. Chodzi o zalecenie instalacji kamer cyfrowych lub wideorejestratorów w pojazdach kolejowych w celu rejestracji obrazu przed pojazdem oraz dźwięku w kabinie maszynisty. Zdaniem Komisji takie nagrania mogą pomóc w ustalaniu przyczyn i okoliczności zdarzeń oraz formułowaniu odpowiednich środków zapobiegawczych.
Podczas spotkania analizowano wpływ zaleceń PKBWK na prawa pracowników. Przedstawiciele UODO zwrócili uwagę na konieczność wprowadzenia regulacji prawnych, które określą cel przetwarzania danych oraz zasady dostępu do nich. Podkreślono, że wszelkie zmiany w przepisach powinny być poprzedzone oceną skutków dla ochrony danych, jak również niezbędne może okazać się przeprowadzenie uprzednich konsultacji.
Prezes UODO  i Prezesi UTK zobowiązali się do współpracy w zakresie wypracowania zmian w przepisach ustawowych, które będą miały na celu zapewnienie bezpieczeństwa transportu kolejowego z jednoczesnym poszanowaniem prywatności.
 