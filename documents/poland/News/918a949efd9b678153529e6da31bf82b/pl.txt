Mirosław Wróblewski, prezes UODO, spotkał się w piątek, 19 lipca 2024 r. z Andrzejem Ilków, prezesem Polskich Portów Lotniczych S.A. oraz Moniką Niewczas i Adamem Sanockim, członkami zarządu spółki.
Rozmowy koncentrowały się wokół tematu bezpieczeństwa, który w branży lotniczej zajmuje szczególne miejsce. Informacje zawierające dane są przetwarzane przez wiele różnych podmiotów, a szybkość i komfort obsługi pasażerów, bardzo często wiążą się z koniecznością ich gromadzenia i wymiany. Zakres zbieranych danych również jest bardzo szeroki. Dlatego tak bardzo ważna jest ich wszechstronna i odpowiednia ochrona – podkreślili rozmówcy.
Wśród poruszanych tematów znalazła się również inicjatywa stworzenia zgodnego z art. 40 RODO kodeksu postępowania dla sektora lotniczego. Szczególną uwagę poświęcono kwestii przetwarzania przez lotniska danych biometrycznych w rozumieniu art. 4 pkt 14 RODO, co dzieje się w ramach prowadzonej przez nie działalności.
„Zmiany, jakie zachodzą w świecie cyfrowym wymagają od nas szczególnej uwagi w tematach takich, jak wykorzystanie sztucznej inteligencji w ramach prowadzonej przez Polskie Porty Lotnicze S.A. działalności, w aspekcie przetwarzania danych osobowych i cyberbezpieczeństwa.” – podkreślili przedstawiciele PPL.
 „UODO na bieżąco przygląda się rozwiązaniom technologicznym wykorzystywanym m.in. do weryfikacji tożsamości pasażerów. Zapewnienie odpowiedniego poziomu bezpieczeństwa powinno jednocześnie harmonizować z ochroną praw podstawowych, w tym ochroną danych osobowych i prywatności.” – powiedział Mirosław Wróblewski, prezes Urzędu Ochrony Danych Osobowych.
Polskie Porty Lotnicze S.A. wyraziły również chęć wsparcia działań Urzędu Ochrony Danych Osobowych w realizacji inicjatyw edukacyjnych i programu Twoje dane - Twoja sprawa.