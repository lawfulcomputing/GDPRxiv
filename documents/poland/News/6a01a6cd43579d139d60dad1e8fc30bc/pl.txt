Przedwczoraj w siedzibie UODO  oraz on-line mieliśmy okazję spotkać się z inspektorami ochrony danych (IOD) oraz przedstawicielami organizacji zrzeszających inspektorów lub skupiających firmy zatrudniające inspektorów, by porozmawiać o niezależności IOD.
Spotkanie otworzył Mirosław Wróblewski, Prezes Urzędu Ochrony Danych Osobowych, a udział w nim wzięli również Agnieszka Grzelak, Zastępczyni Prezesa UODO oraz Konrad Komornicki, Zastępca Prezesa UODO. Mieliśmy okazję wysłuchać również wystąpienia Gwendala Le Grand, Zastępcy Dyrektora Sekretariatu EROD. Mówił o założeniach celach i formach zeszłorocznego skoordynowanego działania w ramach egzekwowania prawa CEF DPO.
Spotkanie było okazją do szczegółowego omówienia i wymiany poglądów oraz doświadczeń dotyczących konkretnych problemów i zagrożeń dla niezależności IOD. Są to:
obciążanie inspektorów obowiązkami administratora,
zawieranie umowy powierzenia pomiędzy administratorem a IOD,
a także udzielanie IOD pełnomocnictwa do reprezentowania administratora w sprawach z zakresu ochrony danych osobowych.
Zastanawialiśmy się również, wjaki sposób organy nadzorcze, administratorzy, inspektorzy ochrony danych i organizacje zrzeszające inspektorów mogą wspierać niezależność IOD.
Tematy te spotkały się z dużym zainteresowaniem. Wprawdzie w siedzibie UODO mogliśmy gościć ograniczoną liczbę osób, za to w trybie on-line w spotkaniu wzięło udział 570 osób. Uczestnicy spotkania z dużym zaangażowaniem dzielili się swoimi doświadczeniami i opiniami, w tym na czacie.
Jednocześnie informujemy, że UODO uruchomił specjalny adres e-mail niezaleznoscIOD@uodo.gov.pl, na który do wtorku (16.04) będzie można przesyłać opinie dotyczące tematów omawianych na spotkaniu. 