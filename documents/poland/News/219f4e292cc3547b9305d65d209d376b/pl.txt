We wrześniu br. Urząd Ochrony Danych Osobowych planuje przeprowadzić VII webinarium z serii „Certyfikacja w ochronie danych”.
Chcielibyśmy, aby to kolejne wydarzenie stanowiło podsumowanie dotychczasowych sześciu spotkań z Państwem, które odbyły się w okresie od grudnia 2023 r. do maja 2024 r., podczas których:
zostały omówione podstawowe zagadnienia dot. certyfikacji: ramy prawne, dokumenty wydane przez EROD, zdefiniowano przedmiot certyfikacji, wskazano uczestników procesu certyfikacji (webinarium z 12.12.2023 r.);
wyjaśniono czym jest mechanizm certyfikacji i jak przebiega procedura zatwierdzania kryteriów certyfikacji (webinarium z 30.01.2024 r.);
na prośbę uczestników styczniowego webinarium porównano kodeksy postępowania i certyfikację oraz omówiono stan prac nad kodeksami i zakres współpracy ze środowiskami, które pracują nad kodeksami postępowania, ale jeszcze nie złożyły wniosku o ich zatwierdzenie (webinarium z 26.02.2024 r.);
wyjaśniono czym są kryteria certyfikacji, jak należy je przygotować, co jest przedmiotem opinii EROD z art. 64 RODO (webinarium z 27.03.2024 r.);
zaprezentowano ogólną charakterystykę narzędzi transferowych przewidzianych w art. 46 RODO oraz wyjaśniono zagadnienie certyfikacji jako narzędzia transferu (webinarium z 24.04.2024 r.);
poruszono temat akredytacji podmiotów certyfikujących, który został omówiony przez przedstawiciela Polskiego Centrum Akredytacji, podmiotu upoważnionego na podstawie art. 12 ust. 1 ustawy z dnia 10 maja 2018 r. o ochronie danych osobowych do udzielania akredytacji w rozumieniu art. 43 RODO.
Więcej informacji w zakresie tych wydarzeń znajdą Państwo w zakładce Działania edukacyjne UODO w zakresie certyfikacji, na stronie internetowej UODO. 
Szczegóły na temat daty i godziny oraz agendy wrześniowego webinarium z serii „Certyfikacja w ochronie danych” zostaną opublikowane w terminie późniejszym na stronie internetowej UODO. Wydarzenie również będzie się odbywało w formule online.
Chcielibyśmy, aby treści które zostaną przedstawione w jak największym zakresie odpowiadały Państwa oczekiwaniom, dlatego już dziś zachęcamy do przesyłania - do 31 sierpnia br. – pytań dot. certyfikacji do sekretariatu Departamentu Orzecznictwa i Legislacji (dol@uodo.gov.pl) - w temacie wiadomości uprzejmie prosimy o wpisanie: „Certyfikacja - wrześniowe webinarium”.
Ze względów bezpieczeństwa prosimy o formułowanie pytań w treści maila i niewysyłanie załączników. 
Informacja dotycząca przetwarzania danych osobowych dostępna jest na stronie internetowej UODO, w zakładce Kontakt.
 