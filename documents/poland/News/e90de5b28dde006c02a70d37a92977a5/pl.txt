Konrad Komornicki, Zastępca Prezesa Urzędu Ochrona Danych Osobowych wziął udział w III Kongresie Bezpieczeństwa Biznesu, zorganizowanym przez Stowarzyszenie Bezpieczeństwa Narodowego w Spale 25-26 marca 2024 r. Podczas wydarzenia poświęconego współczesnym zagrożeniom i wyzwaniom bezpieczeństwa gospodarczego naszego kraju, Komornicki wygłosił wykład pt. „Ranga i znaczenie ochrony danych osobowych w czasie wzmożonego cyberzagrożenia i wojny informacyjnej”. Swoje wystąpienie rozpoczął od odczytania listu od Prezesa UODO skierowanego do uczestników Kongresu.
„Wszyscy zdajemy sobie sprawę, że w dzisiejszym, szybko rozwijającym się technologicznie świecie, bezpieczeństwo biznesu jest naszą wspólną sprawą, a wiedza i informacja jest równie cenna, jak dobra materialne. Dlatego Urząd Ochrony Danych Osobowych wychodzi naprzeciw wyzwaniom związanym z rozwojem nowych technologii, sztucznej inteligencji i cyberbezpieczeństwa, podejmując działania mające na celu realizację skutecznej ochrony danych osobowych i prawa do prywatności” - napisał Prezes UODO Mirosław Wróblewski.
Wystąpienie Zastępcy Prezesa UODO skupiało się wokół nowych regulacji prawnych (m.in DSA, DMA, DGA, AI Act i NIS2), które mają na celu przede wszystkim zapewnienie bezpieczeństwa w sieci i zwiększenie przejrzystości działań platform internetowych ze szczególnym uwzględnieniem ochrony danych osobowych. 
Celem Kongresu było omówienie najważniejszych zagrożeń z obszaru zapewnienia bezpieczeństwa fizycznego, organizacyjnego, technologicznego, osobowego i prawnego, pod katem wsparcia przedsiębiorców w skutecznym zabezpieczeniu ich działalności. W III Kongresie Bezpieczeństwa Biznesu wzięli udział m.in. przedstawiciele Rządu, Parlamentu, instytucji publicznych, środowisk akademickich oraz biznesu. 