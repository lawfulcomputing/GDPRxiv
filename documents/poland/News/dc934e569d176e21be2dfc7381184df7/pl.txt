Komisja Europejska opublikowała komunikat na temat drugiego sprawozdania dotyczącego stosowania ogólnego rozporządzenia o ochronie danych osobowych (RODO). W dokumencie zaprezentowano wyniki sondażu Eurobarometr z 2024 r., w którym zbadano świadomość osób fizycznych na temat RODO oraz organów ochrony danych.
W ramach badania Eurobarometr z 2024 r. na temat sprawiedliwości, praw i wartości zapytano respondentów m.in. o ich świadomość na temat istnienia krajowych organów odpowiedzialnych za ochronę danych osobowych. Pod tym względem Polska znalazła się w czołówce państw Unii – aż 75% respondentów zadeklarowało, że słyszało o takiej instytucji. Równie dobry wynik odnotowano w Czechach, Słowenii (75%) oraz Portugalii (74 %). Na pierwszym miejscu uplasowały się Niderlandy z wynikiem 82%.
Komunikat przedstawiony przez KE, jest streszczeniem najważniejszych wniosków ze sprawozdania na temat stosowania RODO, które w całości zostanie opublikowane w późniejszym terminie. Jest to już drugie sprawozdanie Komisji przyjęte zgodnie z art. 97 RODO (pierwsze przyjęto w dniu 24 czerwca 2020 r.).
Sprawozdanie zostało opracowane w oparciu o wiele źródeł m.in. stanowiska i ustalenia Rady Unii Europejskiej, uwagi zgłaszane w drodze publicznego zaproszenia oraz informacje otrzymane od organów ochrony danych (wkład Europejskiej Rady Ochrony Danych). Objęło następujące zagadnienia:
egzekwowanie RODO oraz funkcjonowanie mechanizmu współpracy i spójności, 
wdrażanie RODO przez państwa członkowskie,
prawa osób, których dane dotyczą,
możliwości i wyzwania dla organizacji, w szczególności MŚP,
RODO jako filar polityki UE w sferze cyfrowej,
międzynarodowe przekazywanie danych i ogólnoświatowa współpraca.
Wśród podstawowych wniosków płynących ze sprawozdania wymieniono wzmocnienie pozycji obywateli oraz stworzenie warunków działania dla przedsiębiorstw, napędzających transformację cyfrową w UE. Autorzy dokumentu wskazali jednak, że pełne osiągnięcie dwóch celów RODO – tj. silnej ochrony osób fizycznych przy jednoczesnym zapewnieniu swobodnego przepływu danych osobowych w UE oraz bezpiecznego przepływu danych poza UE – wciąż wymaga dalszych działań.
Z treścią komunikatu omawiającego drugie sprawozdanie dotyczące stosowania ogólnego rozporządzenia o ochronie danych osobowych można się zapoznać pod poniższym linkiem:
https://eur-lex.europa.eu/legal-content/PL/TXT/HTML/?uri=COM:2024:357:FIN
 