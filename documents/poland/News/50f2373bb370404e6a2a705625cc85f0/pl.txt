Do UODO pierwszego marca 2024 r. wpłynęło zgłoszenie naruszenia ochrony danych osobowych przesłane przez Collegium Humanum – Szkoła Główna Menadżerska w Warszawie. Naruszenie polegało na opublikowaniu w sieci Internet (Facebook) wykazu 56 absolwentów ww. uczelni. Tożsamość autora/ów ww. publikacji nie jest na obecną chwilę znana.
Z uwagi na fakt, iż administrator jest w trakcie weryfikacji czy wyciek pochodził z jego zasobów danych, UODO postanowił skierować do Collegium Humanum wezwanie, w którym zwraca się do uczelni o dodatkowe informacje. Chodzi o ustalenie okoliczności wystąpienia naruszenia, ustosunkowania się administratora do przyjętego ryzyka (w zgłoszeniu wskazano wysokie ryzyko dla praw lub wolności osób), realizację zawiadomienia o naruszeniu wobec osób, których dotyczy ten incydent oraz wdrożenia środków zaradczych w zakresie zminimalizowania ryzyka ponownego wystąpienia naruszenia.