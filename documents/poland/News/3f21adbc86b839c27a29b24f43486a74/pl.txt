31 lipca 2024 r. w siedzibie UODO odbyło się seminarium „Przetwarzanie danych osobowych przez związki zawodowe. Od teorii do praktyki w kierunku poradnika”. Wydarzenie zorganizowane zostało przez UODO we współpracy z Katedrą Prawa Pracy i Polityki Społecznej WPiA Uniwersytetu Jagiellońskiego dla zaproszonych reprezentantów związków zawodowych i organizacji związkowych. Celem seminarium było zdiagnozowanie obszarów, w których kwestie związane z prawem do prywatności i ochrony danych osobowych w działalności związkowej sprawiają najwięcej trudności. Spotkanie zainaugurowało projekt naukowo-badawczy, realizowany w Katedrze Prawa Pracy i Polityki Społecznej UJ przez Panią dr Dominikę Dörre-Kolasę.
Podczas spotkania Mirosław Wróblewski, prezes Urzędu Ochrony Danych Osobowych zapowiedział powstanie osobnego poradnika, dotyczącego ochrony danych osobowych, dedykowanego związkom zawodowym. Nowy poradnik „Prowadzenie działalności związkowej zgodnie z RODO“, przygotowany zostanie we współpracy ze Społecznym Zespołem Ekspertów przy PUODO. Pomysł powstania poradnika pojawił się po konsultacjach społecznych poradnika „Ochrona danych osobowych w miejscu pracy. Poradnik dla pracodawców”. Prowadzone przez UODO konsultacje pokazały jak wiele tematów dotyczących związków zawodowych wymaga doprecyzowania. Po analizie sytuacji, przeprowadzonej wspólnie ze Społecznym Zespołem Ekspertów przy PUODO, prezes Mirosław Wróblewski uznał, że potrzebny jest dedykowany poradnik.
„Dzisiejsze Seminarium oraz projekt naukowo badawczy prowadzony przez Panią dr Dominikę Dörre-Kolasę umożliwią wypracowanie stanowiska Urzędu na podstawie doświadczeń praktyki stosowania przepisów. Analiza tematu zarówno od strony teoretycznej jak i praktycznej sprawi, że finalnie opracowany poradnik będzie odpowiadał na zapotrzebowanie rynku i skutecznie, wyczerpująco wyjaśni wszystkie aspekty związane z ochroną danych osobowych przez związki zawodowe. Projekt wpisuje się w prowadzony przez Urząd przegląd i aktualizacje poradników UODO” -powiedział Mirosław Wróblewski, prezes Urzędu Ochrony Danych Osobowych podczas otwarcia Seminarium.
Dr Dominika Dörre-Kolasa z Katedry Prawa Pracy i Polityki Społecznej UJ oraz prof. dr hab. Łukasz Pisarczyk z Katedry Prawa Pracy i Postępowania Cywilnego Uniwersytetu Zielonogórskiego rozpoczęli seminarium, omawiając kluczowe pojęcia związane z ochroną danych osobowych, szczególnie w kontekście działalności związkowej. W dyskusji, która się wywiązała, wziął udział mec. Mirosław Gumularz, przewodniczący Społecznego Zespołu Ekspertów przy PUODO. Po wystąpieniach prelegentów odbył się panel dyskusyjny, w którym uczestniczyli: Weronika Kowalik - Naczelnik Wydziału Legislacji w Departamencie Orzecznictwa i Legislacji UODO, Monika Krasińska - Dyrektor Departamentu Orzecznictwa i Legislacji UODO oraz dr Dominika Dörre-Kolasa z Uniwersytetu Jagiellońskiego, a także dr Krzysztof Wygoda z Uniwersytetu Wrocławskiego. Podczas panelu omawiano zagadnienia budzące wątpliwości i kontrowersje w działalności związkowej.
 