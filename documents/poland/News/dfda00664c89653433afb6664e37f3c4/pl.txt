W ubiegłym tygodniu odbyły się dwa spotkania pracowników UODO z przedstawicielami, działającego przy Prezesie UODO, Społecznego Zespołu Ekspertów. Spotkania poświęcone były analizie uwag zgłoszonych do poradników UODO.
Po zakończeniu konsultacji społecznych dwóch poradników UODO: o zatrudnieniu oraz o zgłaszaniu naruszeń ochrony danych, rozpoczął się proces analizy zgłoszonych uwag. Wszystkie przesłane uwagi są opublikowane na stronie urzędu: https://www.uodo.gov.pl/pl/138/3214.
„Zapewnienie przejrzystości procesu aktualizacji naszych poradników i rzetelne odniesienie się do wszystkich uwag zgłoszonych w konsultacjach społecznych jest standardem dobrej administracji, którym organ nadzorczy będzie się kierował w swoich działaniach” – podkreślił Mirosław Wróblewski, prezes UODO.
W ubiegłym tygodniu w trakcie odrębnych spotkań wstępnie omówiono uwagi do obu poradników. W spotkaniach uczestniczyli pracownicy UODO oraz przedstawiciele Społecznego Zespołu Ekspertów przy PUODO, którzy wspierają Urząd w pracach nad aktualizacją poradników. Dyskusje dotyczyły formy poradników, nowych zagadnień, które wcześniej nie były omówione, a także kwestii wymagających dalszych konsultacji. Przyjęto też wstępny plan dalszych prac nad aktualizacją obu poradników.
„Wsparcie UODO w opracowaniu nowych wersji poradników przez Społeczny Zespół Ekspertów ma przyczynić się do uwzględnienia w ich treści zagadnień, które w praktyce działania administratorów i podmiotów przetwarzających wywołują najwięcej wątpliwości” - powiedział dr Mirosław Gumularz, Przewodniczący Społecznego Zespołu Ekspertów przy PUODO.