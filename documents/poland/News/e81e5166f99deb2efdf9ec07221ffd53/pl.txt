W pierwszy weekend sierpnia na terenie Lotniska Czaplinek-Broczyno odbył się 30 Pol’and’Rock Festiwal. W tegorocznej edycji wydarzenia udział wzięli przedstawiciele UODO – na czele z prezesem Urzędu, Mirosławem Wróblewskim.
Pol’and’Rock Festiwal to nie tylko koncerty i zabawa, ale również miejsce ważnych spotkań z wyjątkowymi ludźmi. Odbywają się one w dojrzałej i przyjacielskiej atmosferze, otwartej na osoby w każdym wieku, bez względu na ich ograniczenia. Harmonogram spotkań i warsztatów organizowanych w ramach Akademii Sztuk Przepięknych oraz namiotów tematycznych jest niemniej bogaty co line-up koncertowy. Festiwal to dla uczestników coraz częściej okazja do zdobycia wiedzy i wzięcia udziału w ważnej dyskusji. Wpisując się w ten trend Urząd Ochrony Danych Osobowych zaznaczył swoją obecność poprzez obecność na warsztacie dotyczącym sztucznej inteligencji oraz udostępnienie punktu porad dotyczących danych osobowych. Tegoroczna obecność UODO na Pol’and’Rock Festiwal była możliwa dzięki uprzejmości Okręgowej Izby Radców Prawnych z Poznania.
Warsztaty „Sztuczna inteligencja – szansa czy zagrożenie?”
Mirosław Wróblewski, prezes UODO i Tomasz Ochmiński, zastępca dyrektora Departamentu Nowych Technologii UODO wraz z dr Aleksandrą Auleytner, radczynią prawną poprowadzili warsztaty „Sztuczna inteligencja – szansa czy zagrożenie?” w Namiocie Warsztatowym Akademii Sztuk Przepięknych Pol’and’Rock Festiwal. Podczas spotkania reprezentanci Urzędu przedstawili działania AI oraz ich wpływ na dzisiejszą rzeczywistość cyfrową. Poruszyli temat „deepfake’ów” i wynikających z nich okoliczności prawnych; modeli treningowych AI w kontekście prawa do prywatności; dezinformacji czy halucynacji modelu językowego. Rozprawiano również o sposobie „myślenia” sieci neuronowej oraz o odpowiedzialności za szkody wyrządzone przez AI podczas  ingerencji  w  prywatność nieświadomych użytkowników.
Zgromadzone przez panelistów oraz słuchaczy zagadnienia posłużyły do późniejszej dyskusji. Skupiła się ona na szukaniu odpowiedzi na pytanie, czy należałoby wprowadzić globalne regulacje prawne ograniczające rozwój AI i dostęp AI do danych treningowych.
„Udział UODO w Pol’and’Rock Festiwal wzbudził duże zainteresowanie odbiorców. Pokazuje to, że inicjatywy, podczas których przedstawiciele Urzędu wychodzą poza jego mury są ważne i potrzebne. Jako instytucja otwarta na potrzeby społeczeństwa, bierzemy sobie te spostrzeżenia głęboko do serca.” Skomentował Mirosław Wróblewski, prezes UODO.
Punkt porad stacjonarnych
W ramach udziału UODO w Festiwalu, w namiocie Krajowej Izby Radców Prawnych powstał stacjonarny punkt porad dotyczących ochrony danych osobowych. Przedstawicielka Infolinii Urzędu, Izabela Maryańska, wyjaśniała gościom festiwalu, jak mogą dochodzić swoich praw w przypadku naruszenia ochrony danych osobowych i prywatności. Pytania zainteresowanych dotyczyły m.in. danych osobowych cudzoziemców w Polsce i ich praw, świadomych zgód związanych z monitoringiem na podstawie Kodeksu pracy, zagadnień odnoszących się do praw autorskich, badań naukowych i ochrony danych, a także przyszłych paneli dyskusyjnych. Poruszono kwestie zazębiania się praw o ochronie danych osobowych i prawa kościelnego, np. przy apostazji. Pytania odnosiły się również do prawa do prywatności oraz sposobów na zabezpieczenie się przed cyberprzestępcami.
 