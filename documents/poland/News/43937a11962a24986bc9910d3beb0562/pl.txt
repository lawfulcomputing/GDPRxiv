Mirosław Wróblewski, Prezes Urzędu Ochrony Danych Osobowych wraz z Konradem Komornickim, Zastępcą Prezesa UODO oraz współpracownikami spotkali się z przedstawicielami Związku Firm Ochrony Danych Osobowych, w tym z Przemysławem Zegarkiem, Prezesem Zarządu ZFODO.
„Tego typu spotkania pomagają nam dostrzec wyzwania, z jakimi na co dzień borykają się inspektorzy ochrony danych, ale również zidentyfikować skuteczne rozwiązania, jakie wykorzystują oni w swojej codziennej, jakże istotnej, pracy. Liczymy na dalszą współpracę, co będzie skutkowało tworzeniem rozwiązań, które przyczynią się do jeszcze lepszej jakości ochrony danych osobowych”- powiedział Mirosław Wróblewski, Prezes UODO.
W trakcie spotkania rozmawiano o współpracy UODO z inspektorami ochrony danych, wizji rynku ochrony danych, standaryzacji i profesjonalizacji branży w kontekście audytu, klauzul informacyjnych, a także wymiany informacji, w tym informacji o zagrożeniach. Nie zabrakło rozmowy o programach edukacyjnych, podnoszeniu kompetencji inspektorów ochrony danych, ale także dbania o wizerunek i szacunek dla IOD-ów.
Dyskutowano też o wyzwaniach prawnych i administracyjnych, a także o wizerunku branży. Strony zadeklarowały chęć wspólnej pracy nad rozwiązaniami dla sektora ochrony danych i administratorów, które ułatwiają komunikację z Urzędem Ochrony Danych Osobowych.
Wizyta była czwartą z cyklu spotkań Prezesa UODO z organizacjami, reprezentującymi różne środowiska inspektorów ochrony danych.
     