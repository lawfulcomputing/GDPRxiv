Urząd Ochrony Danych Osobowych zawarł porozumienie z Naczelną Izbą Pielęgniarek i Położnych, którego założeniem jest współpraca przy inicjatywach, mających poszerzać wiedzę z zakresu ochrony danych osobowych.
„Podpisaliśmy kolejne porozumienie z bardzo ważnym samorządem zawodowym. Służba zdrowia na co dzień ma do czynienia z ogromną ilością bardzo wrażliwych danych osobowych. I to właśnie pielęgniarki i położne poprzez swoją jakże odpowiedzialną i ważną pracę są grupą zawodową, która ma z nimi najczęściej do czynienia. Dlatego nasza współpraca będzie opierała się na wypracowaniu najwyższych standardów w tym zakresie” – powiedział Jakub Groszkowski, Zastępca Prezesa UODO.
Porozumienie zawarte 21 grudnia 2023 r. ma na celu promowanie i ochronę wspólnych wartości oraz udział w organizowanych przez obie instytucje projektach. Zakłada partnerstwo UODO i NIPiP w działaniach podejmowanych na rzecz edukacji prawnej dotyczącej ochrony danych osobowych i pogłębiania świadomości prawnej każdej osoby o przysługujących jej prawach i środkach ochrony danych osobowych. Obie instytucje mają wymieniać się wiedzą, informacjami i doświadczeniami, aby  stworzyć i ulepszyć sieć profesjonalistów, zajmujących się ochroną danych osobowych.
Podpisane porozumienie zakłada, że obie instytucje będą informowały się nawzajem o organizowanych spotkaniach, kongresach, seminariach, odnoszących się do ochrony danych osobowych. Ponadto będą angażować się wspólnie w kursy i szkolenia oraz wspierać się w badaniach, publikacjach i ekspertyzach, które w przyszłości przysłużą się do wypracowania spójnych i przemyślanych przepisów z zakresu ochrony danych osobowych.
Mariola Łodzińska, Prezes Naczelnej Rady Pielęgniarek i Położnych oraz Jakub Groszkowski, Zastępca Prezesa Urzędu Ochrony Danych Osobowych podpisując dokument wyrazili nadzieję na owocną współpracę w realizacji wspólnych celów w dziedzinie ochrony danych osobowych.