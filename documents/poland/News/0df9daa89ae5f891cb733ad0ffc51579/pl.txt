Projekt ustawy o asystencji osobistej wymaga uporządkowania reguł przetwarzania danych osobowych. Prezes UODO przekazał Marszałkowi Sejmu uwagi do projektu.
Projektowana ustawa ma stworzyć zasady przyznawania i realizacji usługi asystencji osobistej osób z niepełnosprawnościami w oparciu o indywidualne ustalenia wsparcia potrzebnego do niezależnego życia.
Uwagi Prezesa UODO
Świadczenie usług o asystencji osobistej wymagać będzie przetwarzania danych osobowych osób z niepełnosprawnościami i ich rodzin, a także samych asystentów. To nie tylko tzw. dane zwykłe, ale również dane szczególnej kategorii. Dlatego istotną kwestią jest zapewnienie zgodności procesów przetwarzania danych pozyskiwanych dla realizacji usługi asystencji osobistej z RODO.
Konieczna jest zatem poprawnie przeprowadzona ocena skutków dla ochrony danych, która  powinna prowadzić m.in. do wykazania niezbędności przetwarzania wskazanych w projektowanych przepisach danych osobowych w określony sposób, we wskazanym konkretnie celu i zakresie. Oceny wymaga też wpływ tych danych na prywatność osób objętych usługą asystencji. Ponadto cel przetwarzania musi być określony w podstawie prawnej, gdy są nią przepisy prawa powszechnie obowiązującego (art. 6 ust. 3 RODO).
Zdaniem Prezesa UODO przeprowadzenie oceny skutków dla ochrony danych pozwoliłoby także na prawidłowe ukształtowanie ról w procesach przetwarzania danych i zakresów odpowiedzialności podmiotów realizujących zadania na poszczególnych etapach realizacji usługi asystencji oraz relacji zachodzących pomiędzy tymi podmiotami.
Z innymi uwagami do projektu ustawy oraz pogłębioną analizą zastrzeżeń, można zapoznać się w opinii PUODO, która w całości jest załączona poniżej.