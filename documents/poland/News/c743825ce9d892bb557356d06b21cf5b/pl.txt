Problematyka przestrzegania przez banki przepisów o ochronie danych osobowych w kontekście orzecznictwa organu nadzorczego była jednym z tematów, poruszonych podczas spotkania Mirosława Wróblewskiego, Prezesa Urzędu Ochrony Danych Osobowych i Konrada Komornickiego, Zastępcy Prezesa UODO ze Związkiem Banków Polskich, który reprezentował dr Tadeusz Białek, Prezes ZBP oraz przedstawiciele instytucji zrzeszonych w ramach Związku.
Podczas spotkania dyskutowano nad potrzebą zmiany prawa bankowego w taki sposób, aby banki mogły skutecznie przestrzegać przepisów ochrony danych osobowych. Rozmawiano też o rozwiązaniach sektorowych, mających ułatwić sprawne poruszanie się wśród licznych przepisów, których banki są zobowiązane przestrzegać.
Mirosław Wróblewski, Prezes UODO przyznał w trakcie rozmów, że konieczne jest zwiększanie transparentności i przejrzystości prawa oraz zapewnienie bezpieczeństwa danych osobowych w sektorze bankowym.
Poruszono też temat orzecznictwa organu nadzorczego w kwestii retencji danych osobowych. Rozmawiano o ochronie konsumenta i przetwarzaniu danych biometrycznych w kontekście analizy behawioralnej jako narzędzia wspierającego ochronę klientów banków i przeciwdziałania oszukańczym transakcjom. Podczas spotkania nie zabrakło tematu zasad oceniania przez administratorów z sektora bankowego naruszeń ochrony danych pod kątem ich zgłaszania do organu nadzorczego.
Uczestnicy rozmów wyrazili chęć cyklicznych spotkań, które pozwolą na wspólne wypracowanie rozwiązań i sugestii zmian w prawie, służących obywatelom i ochronie ich danych osobowych.