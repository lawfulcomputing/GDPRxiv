Urząd Ochrony Danych Osobowych zaprasza na Forum Nowych Technologii. Wydarzenie to, organizowane we współpracy ze Stowarzyszeniem Prawa Nowych Technologii i Akademią Ekonomiczno-Humanistyczną, odbędzie się 20 i 21 września 2023 r. w Warszawie.
Zagadnienia dotyczące relacji pomiędzy ochroną danych osobowych a nowymi technologiami, w tym sztuczną inteligencją, od dawna są przedmiotem zainteresowania Urzędu Ochrony Danych Osobowych.
Dla lepszego zrozumienia technologii, potencjału jej wykorzystania, korzyści i zagrożeń Urząd podejmuje wiele inicjatyw edukacyjnych i naukowych. Najnowsza inicjatywa to dwudniowa konferencja, do udziału w której zaproszono ekspertów reprezentujących zarówno sektor prywatny, jak i publiczny.
– Zbliżające się wydarzenie stanie się forum wymiany poglądów na temat nowych regulacji i zmian legislacyjnych w zakresie usług cyfrowych czy cyberbezpieczeństwa. Konferencja, biorąc pod uwagę szerokie spectrum podejmowanych tematów, z pewnością będzie kompasem dla wszystkich zainteresowanych ochroną danych osobowych i nowymi technologiami –  powiedział Jakub Groszkowski, Zastępca Prezesa UODO.
Program wydarzenia
Podczas sesji tematycznych oraz w czasie debaty uczestnicy odniosą się do takich zagadnień, jak:
ochrona danych osobowych w erze nowych technologii,
sztuczna inteligencja a ochrona danych osobowych – wyzwania prawne i etyczne,
bezpieczeństwo informacji w erze cyfrowej,
wyzwanie dla organów ochrony danych w erze innowacji,
najważniejsze zmiany legislacyjne w obszarze nowych technologii 2023/2024.
Dwudniowe spotkanie ekspertów zakończy debata pt. „Najważniejsze trendy nowych technologii w kontekście ochrony danych osobowych”.
Pełna agenda wydarzenia znajduje się poniżej oraz w załączniku.
Warunki uczestnictwa w konferencji
Osoby chcące uczestniczyć zdalnie w tej konferencji, będą mogły skorzystać z transmisji internetowej, do której dostęp będzie możliwy za pośrednictwem strony internetowej UODO poprzez link aktywny w dniach 20 i 21 września: https://uodo.clickmeeting.com/367233371/?r=AGZ2ZGZ3BQE8sSEvkMiRu3k8MI90MJWkoKu2DTuvpJVhqTWcYzA5sUj1ZmV0BQNjZD____
Ze względu na ograniczoną liczbę miejsc, o udziale w konferencji decyduje kolejność przyłączenia się do wydarzenia.
 