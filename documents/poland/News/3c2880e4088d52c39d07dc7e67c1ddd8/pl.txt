Urząd Ochrony Danych Osobowych zakończył 18 września 2023 r. pierwszą edycję bezpłatnej inicjatywy edukacyjnej pn. „Letnia Akademia Liderów RODO”. Projekt dla studentów i absolwentów wzbogacający ich o praktyczną wiedzę na temat zasad ochrony danych osobowych trwał od lipca do września br.
Akademia miała zasięg ogólnopolski i skierowana była do studentów III–V roku kierunków prawa, administracji, stosunków międzynarodowych i informatyki oraz absolwentów tych kierunków, którzy ukończyli studia nie później niż trzy lata temu.
Czego nauczyli się uczestnicy LAL RODO?
Tematem przewodnim tegorocznej edycji Akademii były praktyczne aspekty ochrony danych osobowych i prywatności. Uczestnicy Akademii poznali tajniki stosowania ogólnego rozporządzenia ochrony danych (RODO) pod okiem ekspertów i pod patronatem uznanych instytucji. Zdobyli unikatową wiedzę i poszukiwane na rynku pracy umiejętności zawodowe, czerpiąc z wiedzy i doświadczenia ekspertów UODO oraz aktualnych liderów ochrony danych osobowych.
– Absolwenci Letniej Akademii Liderów RODO mogą stać się w przyszłości przedstawicielami elit państwowych, którzy będą praktykować i propagować zdobytą, unikatową wiedzę podczas własnej ścieżki zawodowej – w służbie publicznej czy też w sektorze prywatnym. Muszę zaznaczyć, że jest to wiedza szczególnie poszukiwana na współczesnym rynku pracy. Gratuluję Wam dobrego wyboru i życzę wielu sukcesów. Już dziś jesteście młodymi liderami – powiedział Jakub Groszkowski, Zastępca Prezesa UODO.
Uroczyste zakończenie Akademii
Absolwenci LAL RODO z zainteresowaniem wysłuchali wykładów wieńczących pierwszą edycję Akademii. Poprowadzili je kolejno dr Tomasz Majer, członek Rady Naukowej Instytutu Prawa Ochrony Danych Osobowych oraz Michał Bałdyga, radca prawny w UODO. Pierwszy z prelegentów mówił o granicach rozpoznania i orzekania sądu administracyjnego w sprawach ze skargi na decyzję administracyjną, drugi zaś opowiedział jak wygląda prawne wsparcie realizacji zadań Prezesa UODO. Łącznie od lipca do września uczestnicy tej inicjatywy edukacyjnej wzięli udział w ośmiu spotkaniach, na które złożyły się  sesje tematyczne poświęcone wielu aspektom stosowania prawa ochrony danych i funkcjonowania organu nadzoru.
Wręczenie dyplomów
Na zakończenie wakacyjnych spotkań, uczestnicy otrzymali dyplomy ukończenia Letniej Akademii Liderów RODO oraz upominki od patronatów przedsięwzięcia. W uroczystości wzięli udział także: mec. Włodzimierz Chróścik, Prezes Krajowej Rady Radców Prawnych, prof. Piotr Szczepankowski Janowski, Prorektor Akademii Ekonomiczno-Humanistycznej, oraz Michał Przymusiński, Zastępca Dyrektora ds. Cyfryzacji, Edukacji i Nauki, Instytut Badań Edukacyjnych.
Najbardziej wyróżniający się słuchacze dostali możliwość odbycia praktyk lub zdobycia zatrudnienia w Urzędzie Ochrony Danych Osobowych.
Wszystkim uczestnikom gratulujemy!