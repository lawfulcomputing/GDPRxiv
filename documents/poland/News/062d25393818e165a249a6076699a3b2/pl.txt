6 sierpnia br. w Koronowie na Plaży Pieczyskiej odbył się kolejny przystanek Toru de Konstytucja z udziałem przedstawiciela Urzędu Ochrony Danych Osobowych.
W trakcie spotkania przeprowadzono dwie debaty. W jednej z nich, wziął udział, reprezentujący UODO, dr Roman Sobotka, długoletni pracownik Urzędu. Debata poświęcona była ochronie prywatności (art.47 Konstytucji) i danych osobowych (art.51 Konstytucji). W rozmowie wzięła też udział sędzia Sądu Rejonowego w Bydgoszczy Monika Maćkowiak.
W trakcie debaty poruszono zagadnienia dotyczące kradzieży danych osobowych oraz niebezpieczeństw związanych ze stosowaniem sztucznej inteligencji. Eksperci podpowiedzieli, co można zrobić w wypadku wystąpienia tego rodzaju nadużyć. Dużo miejsca poświęcili również prewencji – omówili sposoby, które mogą minimalizować ryzyko wykorzystania danych osobowych przez przestępców. Przedstawiciel urzędu, Roman Sobotka, opowiedział też jak chronić się przed niechcianym marketingiem.
Celem inicjatywy Tour de Konstytucja jest propagowanie wiedzy nt. praw konstytucyjnych oraz zachęcanie do podejmowania aktywności obywatelskich.