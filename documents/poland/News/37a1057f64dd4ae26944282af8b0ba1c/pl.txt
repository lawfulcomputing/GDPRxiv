Prezes UODO, Mirosław Wróblewski, wraz ze współpracownikami, spotkał się dziś z przedstawicielami Stowarzyszenia Praktyków Ochrony Danych SPOD, w tym z jego prezeską Magdaleną Sołtysiak.
- Dzisiejsze spotkanie pokazało potrzebę bezpośredniej i otwartej rozmowy ze środowiskiem inspektorów ochrony danych, bez których wiedzy i zaangażowania nie będzie możliwe zapewnienie wysokiego poziomu ochrony danych osobowych w organizacjach z sektora publicznego i prywatnego. Zgłaszane przez środowisko postulaty są dla nas szczególnie cenne i będą brane pod uwagę w dalszych działaniach UODO.  Liczymy, że dialog prowadzony ze środowiskiem inspektorów ochrony danych oraz działania zmierzające do usprawnienia komunikacji z nimi przyczynią się do zbudowania zaufania we wzajemnych relacjach - powiedział Mirosław Wróblewski, Prezes UODO.
Przedstawiciele SPOD zaprezentowali swoją organizację oraz działania, które w jej ramach podejmują lub planują. Wśród tych inicjatyw szczególnie zwrócono uwagę na działania edukacyjne skierowane do dzieci i młodzieży.
W trakcie spotkania dyskutowano o wyzwaniach związanych z zapewnieniem zgodności z przepisami o ochronie danych osobowych w zmieniającym się środowisku regulacyjnym oraz postępującym rozwojem technologicznym, w szczególności w zakresie sztucznej inteligencji. Spotkanie było także okazją do rozmowy o wsparciu edukacyjnym inspektorów ochrony danych i administratorów oraz zapewnieniu skutecznej komunikacji między nimi i Urzędem Ochrony Danych Osobowych.
Wizyta jest drugą z cyklu spotkań Prezesa UODO z organizacjami reprezentującymi różne środowiska inspektorów ochrony danych.