Pracownicy UODO 11 maja 2024 r. przeprowadzili w krakowskich Łagiewnikach szkolenie dla IOD, pełniących swoją funkcję w kościołach i innych związkach wyznaniowych. W trakcie spotkania, w którym wzięło udział około stu osób podzielono się wiedzą i doświadczeniem w zakresie kontrolowania przetwarzania danych przez Prezesa UODO.
Szkolenie zorganizował Kościelny Inspektor Ochrony Danych we współpracy z Prezesem Urzędu Ochrony Danych Osobowych. Miało ono na celu przygotowanie IOD do pełnienia swojej ważnej roli w kościołach i związkach wyznaniowych na rzecz ochrony danych, a także budowanie świadomości w tym obszarze.
„Współpraca Prezesa Urzędu Ochrony Danych Osobowych i Kościelnego Inspektora Ochrony Danych, odbywa się na podstawie art. 59 pkt 1 i 2 ustawy o ochronie danych osobowych, a także na mocy porozumienia z 10 maja 2019 roku o współpracy i wzajemnym przekazywaniu informacji, zawartego między Prezesem UODO i KIOD. Zorganizowane szkolenie jest tego doskonałym przykładem. Cieszę się, że wspólnie wzmacniamy system ochrony danych osobowych” – powiedział Mirosław Wróblewski, prezes UODO.
Podczas szkolenia pracownicy Departamentu Kontroli i Naruszeń UODO omówili:
zakres przedmiotowy, jaki może mieć kontrola UODO;
przypadki naruszenia przepisów o ochronie danych osobowych;
konsekwencje, jakie mogą spotkać administratora, podmioty przetwarzające;
konsekwencje nieprawidłowego przetwarzania dla osób, których dane dotyczą.
Przybliżono również kwestię postępowania administracyjnego przed Prezesem UODO, w przypadku gdy kontrola wykaże naruszenie przepisów o ochronie danych osobowych.