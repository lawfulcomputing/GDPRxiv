Równe ramy prawne i konkurencyjne dla europejskich i azjatyckich e-przedsiębiorców - to główny temat dyskusji, która odbyła się 23 maja w Warszawie w ramach Europejskiego Szczytu E-Commerce. W debacie wziął udział Mirosław Wróblewski, prezes UODO.
Wydarzenie zorganizowane zostało przez Izbę Gospodarki Elektronicznej. W dyskusji wzięli udział m.in. przedstawiciele europejskich organizacji e-commerce, eksperci związani z gospodarką cyfrową, liderzy krajowych marek handlu elektronicznego, a także reprezentanci sektora publicznego. Debata toczyła się wokół kampanii „Taki Sam Start”, w ramach której uczestnicy omawiali zagadnienia związane z zapewnieniem równych ram prawnych i konkurencyjnych
dla e-przedsiębiorców, oferujących swoje usługi na globalnym rynku.
Postulaty ujednolicenia rynku odnosiły się w szczególności do konieczności ustalenia takiego samego poziomu ochrony danych osobowych, praw konsumentów, własności intelektualnej oraz bezpieczeństwa produktów dla dostawców azjatyckich i europejskich. Uczestnicy debaty podkreślili również, że dla realizacji zasady uczciwej konkurencji, niezbędne jest ustalenie jednolitych wymogów w kwestii cła i podatków.