UODO kontynuuje konsultacje z organizacjami reprezentującymi przedsiębiorców spotykając się z Izbą Gospodarki Elektronicznej.
Mirosław Wróblewski, Prezes Urzędu Ochrony Danych Osobowych wraz ze współpracownikami spotkali się z Patrycją Sass-Staniszewską, Prezesem Zarządu Izby Gospodarki Elektronicznej oraz mec. Witoldem Chomiczewskim, Pełnomocnikiem Zarządu e-Izby.
„W obliczu dynamicznego rozwoju technologii cyfrowych i zmian nawyków zakupowych konieczna jest skuteczna edukacja społeczeństwa na temat ochrony danych osobowych. Wiedza o świecie cyfrowym powinna być obowiązkowym elementem wiedzy o społeczeństwie. Stanowiłoby to gwarant świadomości obywateli i bezpieczeństwa ich danych” - powiedział Mirosław Wróblewski, Prezes UODO.
Podczas spotkania rozmawiano o ochronie konsumenta i biznesu oraz kwestiach bezpieczeństwa danych osobowych ze szczególnym uwzględnieniem branży e-commerce. Poruszono ważny temat barier legalizacyjnych w gospodarce cyfrowej, a także przepisów regulujących ochronę konsumentów z uwzględnieniem ochrony danych osobowych. Zwrócono uwagę na problemy wynikające z globalizacji handlu elektronicznego i problemów przetwarzania danych przez platformy spoza Unii Europejskiej. Obie strony dyskusji zgodziły się o do kwestii konieczności intensywnego edukowania dzieci i ich rodziców w kwestii bezpieczeństwa i ochrony danych osobowych.
Uczestnicy zadeklarowali chęć cyklicznej kontynuacji wspólnych spotkań.