Wyrok TSUE z dnia 13 czerwca 2024 r. wydany w sprawie C-229/23 HYA i in. jest kolejnym orzeczeniem, z którego wynika potrzeba zmian dotyczących zasad stosowania przez organy państwa kontroli operacyjnej danych telekomunikacyjnych.
Taki wniosek Prezes UODO przedstawia w odpowiedzi na pytanie ministra ds. Unii Europejskiej w Kancelarii Premiera, Adama Szłapki. Z wyroku, o który pytał minister Szłapka wynika m.in., że przez normy prawa europejskiego wymagane jest, aby orzeczenie sądu zezwalającego na zastosowanie tzw. operacyjnej kontroli danych telekomunikacyjnych zawierało uzasadnienie pisemne. Zatem nie da się utrzymać sytuacji, że polski sąd zgadzając się na wniosek Policji o kontrolę operacyjną, tego wniosku nie uzasadnia.
W świetle przepisów prawa polskiego wniosek o zastosowanie kontroli operacyjnej zawiera uzasadnienie, jednakże sąd wydając postanowienie o zarządzeniu kontroli operacyjnej nie uzasadnia go. Taki model stosowania przez organy kontroli operacyjnej danych telekomunikacyjnych, jest niezgodny z europejskimi standardami ochrony praw podstawowych, w tym prawa do ochrony prywatności.
Prezes UODO w korespondencji z przedstawicielami władz po raz kolejny przypomina też wyrok ETPCz z 28 maja 2024 r. w sprawie Pietrzak, Bychawska-Siniarska i inni przeciwko Polsce (skargi nr 72038/17 i 25237/18). ETPCz stwierdził w nim, że polskie prawo wymaga zmian, gdyż nie mamy efektywnego nadzoru nad tym, jak służby stosują kontrolę operacyjną.
DOL.0623.18.2023