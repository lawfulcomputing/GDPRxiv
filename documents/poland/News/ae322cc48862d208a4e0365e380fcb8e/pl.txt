Konrad Komornicki, zastępca prezesa UODO podczas XIII Kongresu Transportu Publicznego i Technologii Miejskich zwrócił uwagę na to, że nowoczesne systemy biletowe w komunikacji miejskiej muszą być skonstruowane w taki sposób, by nie naruszały prywatności pasażerów i właściwie chroniły ich dane osobowe.
XIII Kongres Transportu Publicznego i Technologii Miejskich odbył się 22 maja 2024 roku w Warszawie. Podczas spotkania wiele miejsca poświęcono omówieniu zagadnień związanych z nowoczesnymi systemami biletowymi wykorzystywanymi w komunikacji miejskiej. W wydarzeniu wziął udział Konrad Komornicki, zastępca prezesa UODO oraz członkowie zarządów miast, przedstawiciele ministerstw, szefowie organizatorów transportu, operatorzy transportu i największe firmy teleinformatyczne.
Podczas debaty pt. „Nowoczesny system biletowy – narzędzie integracji transportu publicznego” Konrad Komornicki przybliżył problematykę związaną z ochroną danych osobowych przy wdrażaniu i stosowaniu nowoczesnych systemów biletowych.
„System biletowy bez względu na zastosowane w nim technologie musi być wygodny i łatwy w obsłudze. Ważne jest jednak by nie naruszał on prywatności użytkowników i zapewniał skuteczną ochronę danych osobowych” - zaznaczył Konrad Komornicki.
Zastępca Prezesa UODO przypomniał też jak ważne jest prawidłowe przeprowadzenie oceny skutków dla ochrony danych przy wdrażaniu w komunikacji nowoczesnych rozwiązań, w których mają być przetwarzane dane pasażerów. Zaznaczył również, że podmioty projektujące i wdrażające nowoczesne systemy biletowe muszą stosować się do wskazanych w RODO zasad privacy by design i privacy by default. Dzięki temu już na etapie planowania zostanie uwzględniona ochrona danych, przetwarzanych w ramach takich rozwiązań, co znacznie ułatwi zapewnienie bezpieczeństwa danych osobowych.