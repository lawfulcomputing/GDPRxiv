Mirosław Wróblewski, Prezes Urzędu Ochrony Danych Osobowych wraz z Konradem Komornickim, Zastępcą Prezesa UODO oraz współpracownikami spotkali się z przedstawicielami Stowarzyszenia Inspektorów Ochrony Danych Osobowych, w tym z Jarosławem Felińskim, prezesem SIODO.
- Dzisiejsze spotkanie zwróciło naszą uwagę na wiele aspektów z jakimi boryka się środowisko inspektorów ochrony danych osobowych. Rozmawialiśmy o konkretnych problemach i będziemy wspólnie pracować nad ich rozwiązaniem. Jestem głęboko przekonany, że dialog jaki rozpoczęliśmy ze środowiskiem IODów, nasza otwarta komunikacja, zbuduje silne relacje z tak ważnym środowiskiem będącym łącznikiem pomiędzy UODO a administratorami danych - powiedział Mirosław Wróblewski, Prezes UODO.
Podczas spotkania rozmawiano o roli inspektorów ochrony danych i procesie ich wyboru. Część dyskusji poświęcona była problemowi wyboru IODów poprzez rozstrzyganie konkursów, gdzie jedynym kryterium wyboru jest cena i jakość usług świadczonych przez wybrane w ten sposób podmioty. Rozmawiano o dbaniu o dane osobowe w instytucjach publicznych takich jak sądy, administracja czy podmioty ochrony zdrowia. Ponadto poruszono temat bezpieczeństwa informacji w świecie cyfrowym. Zwrócono też uwagę na potrzebę rozszerzenia programów edukacji o elementy ochrony danych osobowych, co wiąże się z koniecznością wprowadzenia zmian w systemie szkolnictwa, na każdym jego etapie.
Wizyta była trzecim z cyklu spotkań Prezesa UODO z organizacjami reprezentującymi różne środowiska inspektorów ochrony danych.
 