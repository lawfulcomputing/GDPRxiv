W ramach ogólnopolskiego programu edukacyjnego „Twoje dane – Twoja sprawa” odbyło się dwudniowe szkolenie dla nauczycieli i dyrektorów szkół, które już przystąpiły do tegorocznej, XIV edycji programu.
Głównym tematem były kwestie związane z cyberbezpieczeństwem i ochroną danych osobowych w sektorze edukacyjnym.
W ramach szkolenia omówiono kwestie związane z bezpieczeństwem danych osobowych oraz różnorodne aspekty bezpieczeństwa w sieci ze szczególnym uwzględnieniem mediów społecznościowych. Ponadto przedstawiono rolę nauczycieli i rodziców w zapewnieniu bezpieczeństwa dzieciom w sieci. Uczestnicy szkolenia dowiedzieli się dlaczego zdrowa higiena cyfrowa jest kluczowa dla unikania zagrożeń online. Prelegenci przybliżyli skomplikowany świat przepisów związanych z danymi osobowymi. Nie zabrakło też prezentacji ciekawych przypadków i doświadczeń, a także konkretnych rozwiązań, które w ramach profilaktyki można wdrożyć w szkołach.
Celem szkolenia było podniesienie świadomości wagi tematów związanych z ochroną danych osobowych, a także przedstawienie konkretnych narzędzi i metod pracy z dziećmi aby mogły one stać się bardziej świadomymi i kompetentnymi użytkownikami Internetu.
Spotkanie zakończyła sesja pytań podczas której uczestnicy szkolenia mogli zgłaszać swoje wątpliwości i zadawać pracownikom UODO pytania związane z szeroko pojętym tematem bezpieczeństwa danych osobowych w szkolnym ekosystemie.
 