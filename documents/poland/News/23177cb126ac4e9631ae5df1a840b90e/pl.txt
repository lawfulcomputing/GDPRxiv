Urząd Ochrony Danych Osobowych serdecznie zaprasza do udziału w webinarium, w którym zostaną omówione wyniki raportu nt. ochrony danych osobowych pracowników w firmach z sektora Mikro, Małych i Średnich Przedsiębiorstw. Wydarzenie odbędzie się 25 czerwca o godz. 10:00.
Badanie zostało przeprowadzone w maju 2024 r. na zlecenie Krajowego Rejestru Długów Biura Informacji Gospodarczej i serwisu ChronPESEL.pl pod patronatem Urzędu Ochrony Danych Osobowych techniką wywiadów internetowych (CAWI) na Panelu TGM Research. Panel zrealizowano na losowo-kwotowej grupie 400 przedstawicieli firm MMŚP w Polsce spełniających kryterium decyzyjności (właściciel, współwłaściciel firmy, zarząd, dyrektor lub pracownik działu finansowego) oraz przetwarzających dane osobowe. Próba była kontrolowana ze względu na wielkość firmy - mikro, małe i średnie firmy (po ok. 1/3 wywiadów na każdą grupę).
Już w trakcie poprzednich webinariów, realizowanych na zlecenie serwisu ChronPESEL.pl i KRD pod patronatem UODO, eksperci zwracali uwagę na potrzebę bardziej wnikliwego przyjrzenia się praktyce przetwarzania danych pracowników w sektorze MMŚP.
Jakie dane osobowe pracowników są przetwarzane? W jaki sposób przechowywane są te dane – w formie papierowej, czy może przeważa forma elektroniczna? Jak sami pracodawcy oceniają prawidłowość przetwarzania danych osobowych w swoich organizacjach i w jaki sposób te dane są przetwarzane? Czy boją się wycieku danych osobowych i jak się przed tym zabezpieczają? Na te i wiele innych pytań, postarają się odpowiedzieć zaproszeni goście i pracownicy urzędu.
Omówienia wyników raportu podejmą się Małgorzata Dulińska-Majkowska, radczyni prawna, kierowniczka Zespołu Ochrony Danych i Prywatności w Kaczmarski Group;  Bartłomiej Drozd, ekspert serwisu ChronPESEL.pl, dyrektor Departamentu Rozwoju Produktów B2C w Kaczmarski Group; Andrzej Kulik, dyrektor Departamentu Analiz Rynkowych i Komunikacji, Rzecznik prasowy w Krajowym Rejestrze Długów oraz przedstawiciele Urzędu Ochrony Danych Osobowych reprezentujący Departament Kontroli i Naruszeń.
Webinar jest otwarty dla wszystkich zainteresowanych i nie wymaga uprzedniej rejestracji. Link do konferencji zostanie aktywowany w dniu wydarzenia:
https://uodo.clickmeeting.com/819445493/?r=AmZmBQL1BGO8sSEvkMiRu3k8o19wqzWaMJWdMau2DTuvpJVhqTWcYzA5sUj1BGHlAwV1ZN____
 