Prezes Urzędu Ochrony Danych Osobowych, Mirosław Wróblewski spotkał się z wicepremierem i ministrem cyfryzacji Krzysztofem Gawkowskim oraz z sekretarzem stanu w MC Dariuszem Standerskim. Celem spotkania było pogłębienie współpracy MC i UODO w zakresie ochrony danych osobowych.
Tematem spotkania była robocza współpraca w zakresie cyberbezpieczeństwa, w tym ochrony dzieci przed zagrożeniami w sieci, a także przygotowania do prezydencji Polski w Unii Europejskiej. Poruszono też ważny temat prac legislacyjnych prowadzonych na poziomie Unii Europejskiej, takich jak wdrożenie Aktu o zarządzaniu danymi, projektowanie rozporządzenia dotyczącego postępowań transgranicznych, czy regulacji sztucznej inteligencji.
- Dane osobowe coraz częściej mają postać cyfrową, co determinuje sposób myślenia o ich ochronie. Cieszę się, że możemy wspólnie z Ministerstwem Cyfryzacji dzielić się  doświadczeniami, a także wymieniać informacje na temat bieżących incydentów, co ułatwi skuteczne reagowanie na nie oraz umożliwi zapobieganie wystąpieniu podobnych w przyszłości - powiedział Mirosław Wróblewski, Prezes UODO.