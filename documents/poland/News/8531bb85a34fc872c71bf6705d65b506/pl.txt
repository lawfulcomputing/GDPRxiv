2 lutego 2024 r. Agnieszka Grzelak została powołana przez Prezesa UODO Mirosława Wróblewskiego na funkcję Zastępczyni Prezesa Urzędu Ochrony Danych Osobowych.
Agnieszka Grzelak jest prawniczką, członkinią Izby Adwokackiej w Warszawie, specjalizującą się w prawie europejskim, doktorem habilitowanym nauk prawnych, profesorką Akademii Leona Koźmińskiego w Warszawie. Jest też członkinią Rady Naukowej Stowarzyszenia Inspektorów Ochrony Danych SABI, korpusu ekspertów NCN, Rady Programowej Review of International, European and Comparative Law oraz członkinią redakcji Europejskiego Przeglądu Sądowego (więcej w zakładce o nas).
Pełniła funkcję zastępczyni dyrektora Zespołu Prawa Konstytucyjnego, Międzynarodowego i Europejskiego w Biurze Rzecznika Praw Obywatelskich. Była ekspertem ds. legislacji w Biurze Studiów i Ekspertyz  ̶  Biura Analiz Sejmowych, Kancelarii Sejmu oraz członkiem Biura Studiów i Analiz Sądu Najwyższego.
Obecnie Prezes Urzędu Ochrony Danych Osobowych ma dwoje zastępców, Jakub Groszkowski pełni funkcję Zastępcy Prezesa UODO od 1 listopada 2022 r.