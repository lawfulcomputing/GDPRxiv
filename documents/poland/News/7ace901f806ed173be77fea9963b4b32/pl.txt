Ministerstwo Edukacji Narodowej uwzględniło uwagę Prezesa UODO do projektu rozporządzenia Ministra Edukacji zmieniającego rozporządzenie w sprawie placówek doskonalenia nauczycieli.
Prezes UODO w uwagach do projektowanych zmian wskazał, że w jego ocenie informacja o miejscu urodzenia uczestnika kursu kwalifikacyjnego, która miała się znaleźć w rejestrze wydanych świadectw ukończenia tego kursu, jest nadmiarowa. W ocenie organu nadzorczego jest ona zbędna do identyfikacji tych osób oraz prowadzenia rejestru świadectw. Zatem jej pozyskiwanie narusza zasadę minimalizacji danych. 
  Art. 5 ust. 1 lit. c RODO stanowi bowiem, że dane osobowe muszą być adekwatne, stosowne oraz ograniczone do tego, co niezbędne do celów, w których są przetwarzane. 
  Projekt rozporządzenia wraz z uzasadnieniem i oceną skutków regulacji Katarzyna Lubnauer, Sekretarz Stanu w Ministerstwie Edukacji Narodowej przesłała do Mirosława Wróblewskiego, prezesa UODO 29 maja 2024 r. Prezes UODO przekazał je 13 czerwca 2024 r. (pismo o sygn. DOL.401.202.2024). Następnie MEN poinformowało Prezesa UODO, że zgłoszona uwaga została uwzględniona. Rejestr wydanych świadectw ukończenia kursu kwalifikacyjnego nie będzie zatem zawierał danych o miejscu urodzenia uczestnika kursu.
 