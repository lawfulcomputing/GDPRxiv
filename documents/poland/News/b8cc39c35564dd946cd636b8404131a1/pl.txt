Publikacja zdjęć dzieci w mediach społecznościowych przez nie same i rodziców, wyrażanie zgody na przetwarzanie danych dzieci, wykorzystanie wizerunku dzieci przez sztuczną inteligencję – to niektóre z ważnych zagadnień, które zostały poruszone podczas konferencji „Wyzwania dla ochrony danych osobowych dzieci”, zorganizowanej 26 kwietnia 2024 r. przez Urząd Ochrony Danych Osobowych we współpracy z Rzeczniczką Praw Dziecka.
Mirosław Wróblewski, Prezes UODO, rozpoczynając spotkanie zwrócił uwagę na coraz większą aktywność młodych osób w cyfrowym świecie, w którym jest dla nich wiele zagrożeń. Tymczasem działania podejmowane na rzecz takich osób przez instytucje publiczne i różne organizacje nie zawsze są ze sobą skoordynowane czy znane innym podmiotom.
„Liczę, że dzisiejsze spotkanie pozwoli nam dowiedzieć się co robimy, jak działamy, jak planujemy i jak możemy połączyć siły, żeby znajdywać dobre rozwiązania, które w dużej mierze dotyczą sfery Internetu. Liczę, że pozwoli ono nam także znaleźć odpowiedzi na wyzwania z uwzględnieniem poszanowania autonomii młodych ludzi, ich prawa do autonomii informacyjnej i ochrony danych osobowych” – powiedział Mirosław Wróblewski.
Prezes UODO zwrócił uwagę, że w zakresie rozwiązań legislacyjnych i technicznych potrzebne są dzisiaj rozwiązania mądre, które nie będą wymyślone wyłącznie przez prawników i informatyków, ale zostaną wypracowane wspólnie przez wszystkie środowiska i z dużym udziałem organizacji pozarządowych oraz ekspertów.
Eksperci podczas swoich prelekcji zwracali uwagę na problematykę coraz większej aktywności młodych osób w Internecie, w tym w mediach społecznościowych oraz zagrożenia jakie są z tym związane.
Omówiono aspekt wyrażania przez osoby młode zgody na przetwarzania ich danych osobowych. Przy tym temacie poruszono też problematykę prawidłowego konstruowania klauzul informacyjnych, kierowanych do dzieci.
Eksperci zwrócili też uwagę na zachowania rodziców, którzy publikują dane i wizerunek swoich dzieci w mediach społecznościowych bez większej refleksji – niekiedy także w celach reklamowych i zarobkowych. Omówiono jakie to może mieć negatywne konsekwencje dla młodych osób.
W trakcie konferencji zostało również podpisane porozumienie o współpracy między Prezesem UODO a Rzeczniczką Praw Dziecka w zakresie inicjatyw edukacyjnych i badawczych dotyczących danych osobowych dzieci i młodzieży. Obejmuje ono obszary w zakresie realizacji wspólnych projektów, inicjatyw, badań, kampanii, publikacji oraz innych działań edukacyjnych i społecznych. W ramach podpisanego porozumienia obie instytucje mają także wymieniać się specjalistyczną wiedzą.
„To bardzo ważna chwila. Ochrona danych osobowych dotyczy dzieci. I mamy dużo pracy do wykonania w zakresie uświadamiania, że dane osobowe nie dotyczą tylko dorosłych, tylko dotyczą osób małoletnich” – powiedziała po podpisaniu porozumienia Monika Horna-Cieślak, Rzeczniczka Praw Dziecka. Zapowiedziała, że wspólnie z UODO będzie przeprowadzonych dużo działań edukacyjnych, wspólnych projektów, konferencji i wydarzeń.
Kolejnym ważnym punktem konferencji było wręczenie Nagrody im. Michała Serzyckiego, którą w tym roku otrzymała Joanna Hałoń-Gnutek, doktor nauk humanistycznych w zakresie literaturoznawstwa i dyplomowany nauczyciel, która jest pracownikiem Szkoły Podstawowej nr 4 im. Adama Mickiewicza w Lublinie oraz Niepublicznej Szkoły Podstawowej Dzieci Montessori w Lublinie.
Konferencja cieszyła się dużym zainteresowaniem. W całym wydarzeniu na żywo i online uczestniczyło ponad 500 osób.
Ostatnim punktem konferencji były przeprowadzone przez ekspertów UODO warsztaty dla dzieci i młodzieży na temat ochrony danych osobowych, podczas których młode osoby były bardzo aktywne i wykazywały się dużą wiedzą z zakresu ochrony danych osobowych.
Fimy z konferencji dostępne są poniżej.
Mirosław Wróblewski, Prezes UODO - otwarcie konferencji
Monika Horna-Cieślak, Rzeczniczka Praw Dziecka - otwarcie konferencji
Zuzanna Rudzińska-Bluszcz, Podsekretarz Stanu w Ministerstwie Sporawiedliwości
Magdalena Wilczyńska, Dyyrektorka Pionu Ochrony Informacyjnej Cyberprzestrzeni NASK
Wręczenie Nagrody im. Michała Serzyckiego
Podpisanie porozumienia pomiędzy Prezesem UODO a RPD
Katarzyna Hernandez, Dyrektorka Zespołu Edukacji Cyfrowej i Bezpieczeństwa w BRPD
Jan Gawroński, Społeczny Zastępca Rzeczniczki Praw Dziecka
Maciej Groń, Ekspert ds. Regulacji Prawnych i Współpracy Naukowej CSIRT NASK
Weronika Kowalik, Naczelniczka Wydziału Legislacji w Departamencie Orzecznictwa i Legislacji w UODO
Maria Owczarek, Zastępczyni Dyrektorki Departamentu Edukacji i Współpracy Międzynarodowej UODO
Magdalena Bigaj, Prezeska Fundacji Instytutu Cyfrowego Obywatelstwa
Konrad Ciesiołkiewicz, Prezes Fundacji Orange
Dyskusja nt. wyzwań dla ochrony danych osobowych dzieci
Monika Horna-Cieślak wypowiedź o roli ochrony danych osobowych dzieci