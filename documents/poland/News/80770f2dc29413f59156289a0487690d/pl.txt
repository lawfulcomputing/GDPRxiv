UODO rozpoczął konsultacje z organizacjami reprezentującymi przedsiębiorców od spotkania z Konfederacją Lewiatan.
Mirosław Wróblewski, Prezes Urzędu Ochrony Danych Osobowych wraz z Konradem Komornickim, Zastępcą Prezesa UODO oraz współpracownikami spotkali się z Maciejem Wituckim, Prezydentem Konfederacji Lewiatan oraz przedstawicielami zrzeszonych w niej firm.
„Spotkanie było okazją do przedstawienia planów UODO w zakresie działań informacyjnych oraz zainicjowania dyskusji na temat różnych wyzwań związanych ze stosowaniem przepisów o ochronie danych osobowych. Dialog ze środowiskiem przedsiębiorców, w tym z przedstawicielami Konfederacji Lewiatan jest kluczowy dla wsparcia zapewnienia skutecznej ochrony danych osobowych.” - powiedział Mirosław Wróblewski, Prezes UODO.
Dyskusje m.in. koncentrowały się na tematach dotyczących procesu tworzenia mechanizmów certyfikacji, analizy ryzyka oraz sztucznej inteligencji i wizji regulacji tej technologii. Dyskutowano także o nowych aktach prawnych, takich jak Akt w sprawie zarządzania danymi, czy Akt o sztucznej inteligencji. Mirosław Wróblewski, Prezes UODO zaapelował do organizacji członkowskich Konfederacji Lewiatan o wsparcie działań funkcjonujących w ich ramach inspektorów ochrony danych.
Uczestnicy zadeklarowali cykliczną kontynuację tego typu spotkań.