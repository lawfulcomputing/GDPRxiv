Mirosław Wróblewski, Prezes UODO, wraz ze współpracownikami, spotkał się dziś z zarządem Stowarzyszenia Inspektorów Ochrony Danych SABI, z jego prezesem Maciejem Byczkowskim na czele.
Przedstawiciele SABI zaprezentowali podejmowane przez stowarzyszenie inicjatywy, mające na celu wypracowanie standardu profesjonalnego wykonywania funkcji inspektora ochrony danych. Przedstawili także aktualne wyzwania związane z pełnieniem funkcji inspektora ochrony danych.
Prezes UODO podkreślił kluczową rolę inspektorów ochrony danych dla funkcjonowania całego systemu ochrony danych osobowych i konieczność zapewnienia odpowiednich warunków wykonywania przez nich swojej funkcji, w tym zagwarantowania im niezależności.
W trakcie spotkania zadeklarowano wolę dalszej współpracy i omówiono jej możliwe płaszczyzny.
Dzisiejsza wizyta rozpoczyna cykl spotkań Prezesa UODO z organizacjami reprezentującymi różne środowiska inspektorów ochrony danych. Kolejne spotkania odbędą się jeszcze w marcu.
- Prowadzimy dialog z szeroko rozumianym środowiskiem inspektorów ochrony danych. Rozpoczęliśmy od spotkania ze Stowarzyszeniem Inspektorów Ochrony Danych SABI, które jest najdłużej działającą organizacją zrzeszającą inspektorów ochrony danych. Niebawem planujemy spotkania z kolejnymi organizacjami, a także będziemy się starali poznać opinie inspektorów, którzy nie są w nich zrzeszeni. W ramach dialogu ze środowiskiem inspektorów ochrony danych na początek kwietnia zaplanowaliśmy spotkanie konsultacyjne poświęcone niezależności inspektora ochrony danych - powiedział Mirosław Wróblewski, Prezes UODO.