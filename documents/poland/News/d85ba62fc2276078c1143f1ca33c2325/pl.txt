Cyberbezpieczeństwo, zastosowanie sztucznej inteligencji, monitoring miejski, wykorzystanie nowoczesnych technologii w transporcie publicznym czy tworzenie kodeksów postępowania, to tylko niektóre obszary możliwej współpracy samorządów z Urzędem Ochrony Danych Osobowych.
Te oraz inne tematy były przedmiotem spotkania Konrada Komornickiego, zastępcy prezesa UODO i przedstawicieli UODO z przedstawicielami Unii Metropolii Polskich im. Pawła Adamowicza (UMP) oraz inspektorami ochrony danych reprezentujących miasta należące do UMP, które odbyło się 24 czerwca 2024 r.
Reprezentanci UMP przybliżyli problemy związane z ochroną danych osobowych, z którymi mierzą się każdego dnia oraz przedstawili plany związane ze stosowaniem różnych udogodnień dla samorządów, i mieszkańców.
Omówiono wyzwania, z jakimi muszą się zmierzyć w najbliższym czasie jednostki samorządu terytorialnego, takie jak np. cyberzagrożenia, wdrażanie rozwiązań sztucznej inteligencji (SI).
„Przy koncepcji smart city, która ma na celu poprawę jakości życia mieszkańców przy zastosowaniu min. nowoczesnych technologii, które korzystają z szeregu danych nie wolno tracić z pola widzenia prawa do prywatności i ochrony danych osobowych mieszkańców” – powiedział Konrad Komornicki, zastępca prezesa UODO. Zachęcił też UMP do podjęcia działań w celu rozpoczęcia prac nad kodeksem postępowania dedykowany jednostkom samorządów w szczególności jeśli chodzi o duże ośrodki miejskie. Bowiem ich problemy z przetwarzaniem danych osobowych mają zupełnie inny charakter niż w mniejszych ośrodkach miejskich.
Omówiono też rolę szkoleń pracowników w samorządach z zakresu ochrony danych osobowych i konieczność prowadzenia audytów i testów bezpieczeństwa, a także systematycznych przeglądów i aktualizacji polityk bezpieczeństwa w JST.
Wydarzenie było pierwszym z cyklu spotkań UODO z przedstawicielami organizacji samorządów terytorialnych.