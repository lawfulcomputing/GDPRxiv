Bieżące informacje, edukacja w zakresie ochrony danych osobowych, poszerzanie świadomości na temat działań i roli Prezesa UODO – to główne cele coraz większej aktywności UODO w mediach społecznościowych.
Od 1 marca UODO jest dostępny także na platformie LinkedIn oraz Mastodon. Celem większej aktywności w mediach społecznościowych jest dotarcie do większej i bardziej zróżnicowanej liczby odbiorców.
Obok strony internetowej Urzędu Ochrony Danych Osobowych, która stanowi główne źródło informacji o działalności organu nadzorczego, rozwijane są profile w mediach społecznościowych. Od jakiegoś czasu UODO ma swój profil na platformie X (dawniej Twitter), z którego odbiorcy mogą dowiedzieć się o bieżącej aktywności Prezesa UODO, najważniejszych wydarzeniach bądź ich zapowiedziach.
Niedawno został reaktywowany kanał UODO na YouTube, który stanowi dodatkowe źródło wiedzy. Został on uzupełniony o minione wydarzenia, by odbiorcy tego medium mogli zapoznać się z konferencjami czy webinarami organizowanymi przez UODO. Będzie on na bieżąco uzupełniany o kolejne materiały filmowe.
- Mastodon został wybrany przez UODO ponieważ jest serwisem zdecentralizowanym – składa się z sieci serwerów nazywanych instancjami. Każdy użytkownik może założyć własną instancję oraz dołączyć do istniejącego już serwera. Nie ma tam reklam ani algorytmów szeregujących treści, a posty użytkowników wyświetlają się w kolejności chronologiczne. Z kolei na LinkedIn planowane jest publikowanie dłuższych i bardziej pogłębionych materiałów skierowanych przede wszystkich dla biznesu – powiedział Mirosław Wróblewski Prezes UODO.
Obecność UODO w kolejnych platformach – LinkedIn oraz Mastodon – ma wzmocnić komunikację Urzędu i jeszcze bardziej poszerzać świadomość społeczeństwa na temat ochrony danych osobowych i roli organu nadzorczego. Wpisuje się to także w realizację zadania spoczywającego na Prezesie UODO, jakim jest edukacja na temat ochrony danych osobowych. Platformy te mają posłużyć także do tego, by informacje o planowanych wydarzeniach UODO docierały do jak największego grona osób.
  Ilustracja komunikatu: Buffik z Pixabay