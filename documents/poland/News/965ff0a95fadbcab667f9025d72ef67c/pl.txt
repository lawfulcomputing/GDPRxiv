Prezes UODO ma wątpliwości związane ze zbyt szerokim zakresem danych, jakie mają być ujawniane w oświadczeniach majątkowych.
Mirosław Wróblewski, Prezes UODO ma zastrzeżenia do projektu nowelizacji ustawy o ograniczeniu prowadzenia działalności gospodarczej przez osoby pełniące funkcje publiczne oraz niektórych innych ustaw, nad którym pracuje Sejm. Jedna z nich dotyczy proponowanego w projekcie obowiązku ujawniania w oświadczeniu majątkowym osoby pełniącej funkcję publiczną danych dotyczących majątku odrębnego małżonka.
Zdaniem UODO informacja o sytuacji majątkowej małżonka osoby pełniącej funkcję publiczną nie stanowi informacji o działalności tej osoby, lecz o sytuacji osoby z jej rodziny. Zwraca uwagę, że informacja ta, zgodnie z projektem, stanie się publiczną. Dlatego zdaniem UODO projektodawca powinien wziąć pod uwagę zasadę minimalizacji danych, określoną w RODO, przepisy Konstytucji RP i przeanalizować to zagadnienie pod kątem wykazania niezbędności pozyskiwania i dalszego przetwarzania takich danych.
W swoich uwagach do projektu ustawy UODO zaleca więc przeprowadzenie skutków dla ochrony danych osobowych (zgodnie z art. 35 RODO), a więc ocenienie wpływu projektowanej regulacji na kwestie ochrony danych osobowych. Ułatwiłoby to projektodawcy przeprowadzenie testu niezbędności wprowadzenia określonych rozwiązań tak, by tworzyć regulacje prawne z poszanowaniem zasad określonych w ogólnym rozporządzeniu o ochronie danych osobowych.
Wątpliwości budzi też zakres czasowy, jaki zgodnie z projektem, trzeba będzie wziąć pod uwagę ujawniając dane w oświadczeniu majątkowym, który ma wynieść 10 lat. UODO przedstawił też swoje uwagi związane z okresem retencji tych danych w Biuletynie Informacji Publicznej.
Z całością uwag Prezesa UODO do projektowanych zmian, mogą się Państwo zapoznać w załączonym poniżej dokumencie.