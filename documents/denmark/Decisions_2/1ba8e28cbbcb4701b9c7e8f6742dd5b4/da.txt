Politianmeldelse
Hvidovre Kommune indstilles til bøde
Dato: 22-01-2024
Afgørelse
Offentlige myndigheder
Politianmeldelse
Anmeldt brud på persondatasikkerheden
Behandlingssikkerhed
Utilsigtet videregivelse
Børn
Uautoriseret adgang
Datatilsynet har anmeldt Hvidovre Kommune til politiet, da tilsynet vurderer, at kommunen ikke har levet op til kravene om et passende sikkerhedsniveau i databeskyttelsesforordningen.
Datatilsynet blev opmærksom på sagen, da kommunen den 25. juni 2021 anmeldte et brud på persondatasikkerheden. Af sagen fremgik det, at den kommunale tandpleje havde en selvbetjeningsløsning, hvor bopælsforældre oprindeligt havde adgang til bl.a. tandplejens breve. Kommunen udvidede efterfølgende adgangen til systemet til også at omfatte samværsforældre med fælles forældremyndighed. Yderligere havde den kommunale tandpleje haft en fast praksis, hvor breve indeholdende barnets adresse automatisk var blevet fremsendt til begge forældremyndighedsindehavere. Dette medførte, at der blev videregivet oplysninger og givet uberettiget adgang til oplysninger om barnets adresse, uagtet at barnet og eventuelt også forælder og eventuelle søskende med samme bopælsadresse som barnet, havde navne- og adressebeskyttelse.
Hvidovre Kommune gav således begge forældremyndighedsindehavere adgang til tandplejens breve indeholdende beskyttede adresser uden i det enkelte tilfælde at vurdere, hvorvidt de pågældende oplysninger måtte videregives til den anden forældremyndighedsindehaver. Derudover iværksatte kommunen efterfølgende automatisk fremsendelse af breve fra tandplejen – der i en række tilfælde indeholdt beskyttede adresser på børn - til begge forældremyndighedsindehavere, uden at have vurderet, hvorvidt oplysningerne måtte videregives til den anden forælder.  
Krav om passende sikkerhed
Databeskyttelsesforordningens krav om passende behandlingssikkerhed indebærer bl.a., at den dataansvarlige i forbindelse med ændringer i et it-miljø, software eller automatiserede processer sikrer sig, at ændringerne ikke får utilsigtede konsekvenser for de registrerede. 
"Det er ikke altid let at gennemskue, hvad konsekvenserne er, når man ændrer på it-systemer, der indeholder integrationer og automatiske processer. Men det er ikke desto mindre nødvendigt at gå grundigt til værks og få det kortlagt - risikoen for nogle af borgerne kan nemlig være meget stor. Bedre ændringsstyring i Hvidovre Kommune kunne have gjort en stor forskel," siger Ditte Yde Amsnæs, kontorchef i Datatilsynet.
Datatilsynet har tidligere indstillet til bøde i to lignende sager i Frederiksberg Kommune og Vejle Kommune.
Indstilling til bøde
Datatilsynet foretager altid en konkret vurdering af sagens grovhed i medfør af databeskyttelsesforordningens artikel 83, stk. 2, ved vurderingen af, hvilken sanktion der efter tilsynets opfattelse er den korrekte.
Selv om bruddet skete tilbage i 2021, og Hvidovre Kommune hurtigt fik rettet op efter konstateringen af bruddet, har Datatilsynet på baggrund af sagens omstændigheder og alvor valgt at anmelde Hvidovre Kommune til politiet og indstiller, at der nedlægges påstand om, at kommunen idømmes en samlet bøde på ikke under 200.000 kr.
Datatilsynet har ved sin indstilling til bødestørrelse blandt andet lagt vægt på overtrædelsens karakter og alvor, og forordningens krav om at en bøde i hver enkelt sag skal være effektiv, stå i rimeligt forhold til overtrædelsen og have afskrækkende virkning. Datatilsynet har lagt vægt på, at adgangen til adresserne kunne medføre alvorlige konsekvenser for borgerne, som netop havde adressebeskyttelse for at undgå, at den anden forælder fik kendskab til adressen. Ved beregningen af bøden er der endvidere lagt vægt på kommunens størrelse i forhold til indbyggertal og den samlede driftsbevilling.
Vil du vide mere?
I Datatilsynets katalog over foranstaltninger kan man læse mere om ændringsstyring, eksempler på scenarier og en række sikkerhedsforanstaltninger og tiltag, som kan være relevante at overveje for at sikre passende sikkerhed.
Man kan også læse om denne type brud her: Beskyttet adresse eksponeres fejlagtigt efter ændring i it-system.
Pressehenvendelser kan rettes til kommunikationskonsulent Anders Due på tlf. 29 49 32 83.