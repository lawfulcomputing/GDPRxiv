
Povodom Dana sigurnijeg interneta, u utorak 6. veljače 2024., održana je cjelodnevna hibridna konferencija “Potraga za boljim internetom”, koju su organizirali Udruga Suradnici u učenju, HAKOM i CARNET – Nacionalni CERT te Agencija za zaštitu osobnih podataka kao jedan od partnera, a sve kako bi se uputila poruka o važnosti prevencije elektroničkog nasilja, zaštite osobnih podataka djece, stvaranja sigurnog virtualnog okružja te dostupnosti kvalitetnih internetskih sadržaja za djecu i mlade.
U okviru konferencije održan je okrugli stol pod nazivom “Pružanje podrške djeci i mladima za sigurnije odrastanje u digitalnom svijetu” na kojem je predstavnica Agencije za zaštitu osobnih podataka Anamarija Mladinić govorila o sigurnom korištenju interneta od strane djece i mladih. Naime, djeca su često nesvjesna svih opasnosti koje vrebaju na internetu, stoga je potrebno kontinuirano ih educirati i podizati njihovu svijest o potencijalnim opasnostima. No, educirati je potrebno i odrasle, koji često neoprezno i prekomjerno objavljuju osobne podatke svoje, ali i tuđe djece na internetu te tako postupaju suprotno najboljem interesu djeteta. Panelisti okruglog stola, među kojima je i Bernard Gršić iz Središnjeg državnog ureda za razvoj digitalnog društva, Andrea Čović Vidović iz Predstavništva Europske komisije u Hrvatskoj, Robert Tomljenović iz Agencije za elektroničke medije, Tomislav Ramljak iz Centra za sigurniji Internet, Tanja Zaninović iz HAKOM-a, Jakov Kiš iz CARNET-a CERT-a te Neven Ricijaš s Edukacijsko-rehabilitacijskog fakulteta složili su se kako se zajedničkim snagama može učiniti puno više te omogućiti djeci i mladima sigurnije odrastanje u digitalnom svijetu.
Inače, Dan sigurnijeg interneta obilježava se svake godine, drugog dana u drugom tjednu veljače s ciljem podizanja svijesti o sigurnosnim problemima i opasnostima na internetu, s kojima se ne susreću samo djeca, već i odrasle osobe.
Sada već tradicionalna konferencija „Potraga za boljim internetom“ okupila je brojne stručnjake koji su ove godine govorili i o izazovima odrastanja u digitalnom svijetu, podacstima učenika osnovnih i srednjih škola, roditeljstvu u digitalnom društvu, zaštiti dječje privatnosti na internetu te Microsoftovom chatbotu Copilot.
 
U edukativnim materijalima AZOP-a potražite više informacija o zaštiti osobnih podataka:
Kako zaštititi svoje osobne podatke
Građani, upoznajte svoja prava
Vodič za zaposlene u školama
 































 
