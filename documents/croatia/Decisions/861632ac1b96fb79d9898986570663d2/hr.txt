
Predstavnica Agencije za zaštitu osobnih podataka sudjelovala je na panelu „Utjecaj digitalnog okruženja na djecu“ u okviru stručnog skupa „Zaštita djece u digitalnom dobu“, koji je održan 3. listopada u Splitu u organizaciji Pravobraniteljice za djecu i Splitsko-dalmatinske županije.
Sve veći broj kršenja prava djece u slobodnom vremenu, posebno u digitalnom okruženju, upućuje na nužnost većeg angažmana odraslih i u tom segmentu života djece, kao i unaprjeđenja njihove zaštite u online okruženju, o čemu se razgovaralo na stručnom skupu.
Upravo panel „Utjecaj digitalnog okruženja na djecu“, bila je prilika i za raspravu koje su moguće posljedice dijeljenja osobnih podataka djece na internetu te kako zaštiti njihovu privatnost. Tako je predstavnica Agencije, Anamarija Mladinić, načelnica Sektora za EU, međunarodnu suradnju i pravne poslove, istaknula kako odrasli i djeca nisu dovoljno educirani o važnosti zaštite osobnih podataka, posebno u online okruženju. „Sami roditelji nesvjesni su posljedica neopreznog dijeljenja i javne objave osobnih podataka, vrlo često izlažu svoju djecu nepotrebno opasnostima dok objavljuju osobne podatke svoje djece na društvenim mrežama, izlažu ih rizicima od zlostavljanja, sramoćenja, elektroničkog nasilja, seksualnog uznemiravanja, izlažu ih online predatorima.“, rekla je Anamarija Mladinić te upozorila kako je nedavno istraživanje Europske Komisije pokazalo da je Hrvatska, odnosno mladi u dobi od 18-24 godine, u top 10 zemalja s najnižom razini svijesti o zaštiti podataka odnosno pravima i zaštiti koju im pruža Opća uredba o zaštiti podataka. „Djecu, ali i odrasle je potrebno educirati kako zaštiti svoje osobne podatke u online okruženju, upoznati ih s opasnostima i rizicima u slučajevima neopreznog postupanja s osobnim podacima.“
Pritom je podsjetila i kako Opća uredba o zaštiti podataka propisuje kako djeca zaslužuju posebnu zaštitu u pogledu svojih osobnih podataka jer mogu biti manje svjesna rizika, posljedica i predmetnih zaštitnih mjera te svojih prava u vezi s obradom osobnih podataka. „U današnje digitalno doba za sve nas je ključno biti medijski pismen kako bismo mogli razaznati prave informacije od dezinformacija i deepfakeova te kao što vodimo brigu o osobnoj higijeni, voditi brigu i o kibernetičkoj higijeni. Kao što vodimo brigu o svom identitetu u stvarnom životu, tako moramo voditi brigu o svom virtualnom identitetu, koji kreiramo svakim klikom miša, svakom objavom na internetu.“ zaključila je načelnica Sektora.
Također, na panelu „Utjecaj digitalnog okruženja na djecu“ sudjelovale su i Anita Matijević iz Ministarstva unutarnjih poslova te Ivana Šimetin iz Nastavnog zavoda za javno zdravstvo.
Inače, od 2. do 8. listopada obilježava se Dječji tjedan, a održavanjem ovog Skupa, na kojemu su sudjelovali predstavnici državnih i javnih službi te nevladinih udruga, stavljen je naglasak na potrebu zaštite djece i njihove sigurnosti u digitalnom okruženju.
 






































 
