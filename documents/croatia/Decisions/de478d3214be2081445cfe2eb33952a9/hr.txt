
Nakon izricanja upravne novčane kazne agenciji za naplatu potraživanja EOS Matrix d.o.o. te interesu i učestalih upita građana na koji način mogu ostvariti svoja prava koja im jamči Opća uredba o zaštiti podataka, u nastavku donosimo odgovore na najčešća pitanja:
 
1. Mogu li od EOS Matrix-a tražiti naknadu štete zbog „curenja“ podataka? Je li Agencija nadležna za utvrđivanje štete?
Sukladno Općoj uredbi o zaštiti podataka, članku 82. svaka osoba koja je pretrpjela štetu (bilo materijalnu ili nematerijalnu) zbog kršenja Opće uredbe o zaštiti podataka ima pravo na naknadu za pretrpljenu štetu od voditelja obrade, u konkretnom slučaju EOS Matrix d.o.o. Sudski postupak za ostvarivanje prava na naknadu štete vodi se pred nadležnim sudom, odnosno osoba mora pokrenuti privatnu parnicu.
Agencija za zaštitu osobnih podataka nije nadležno tijelo za naknadu štete.
 
2. Može li mi AZOP dati informaciju jesu li moj osobni podaci koji se nalaze u bazi EOS Matrix neovlašteno otkriveni i na USB stick-u dostavljeni AZOP-u?
Agencija za zaštitu osobnih podataka ne može pružiti informaciju jesu li vaši osobni podaci neovlašteno otkriveni i koje sve osobne podatke EOS Matrix o vama obrađuje, jer voditelj obrade vaših podataka u konkretnom slučaju je EOS Matrix. Kako biste dobili informaciju jesu li vaši osobni podaci neovlašteno otkriveni te koje sve podatke o vama obrađuje EOS Matrix, obratite se EOS Matrix-u.
 
3. Kako mogu saznati jesu li moji podaci „iscurili“?
Obratite se EOS Matrix-u, odnosno službeniku za zaštitu podataka EOS Matrix-a te zatražite informaciju jesu li vaši podaci obuhvaćeni povredom i pristup svojim osobnim podacima. Sukladno pravima koje vam jamči Opća uredba o zaštiti podataka, od svakog voditelja obrade koji obrađuje vaše osobne podatke imate pravo zatražiti pristup svojim osobnim podacima te informacije o njihovoj svrsi obrade, o vrsti/kategorijama osobnih podataka koji se obrađuju uključujući i uvid u svoje osobne podatke, o primateljima ili kategorijama primatelja te o predviđenom razdoblju u kojem će osobni podaci biti pohranjeni.
 
4. Što ako mi EOS Matrix ne želi dati te podatke?
Sukladno Općoj uredbi o zaštiti podataka, EOS Matrix, kao i svaki drugi voditelj obrade, na vaš zahtjev mora odgovoriti bez nepotrebna odgađanja, a najkasnije u roku od mjesec dana. Ako ne želi udovoljiti vašem    zahtjevu, mora navesti valjani razlog. Ukoliko voditelj obrade nije udovoljio Vašem zahtjevu možete se obratiti Agenciji za zaštitu osobnih podataka.
 
5. Pročitao sam da je Agencija tijekom nadzornog postupanja pronašla i osobne podatke osoba koje nisu dužnici, kako mogu znati da se i moji osobni podaci ne nalaze u bazi EOS Matrix-a?
Ukoliko niste dužnik, a bili ste kontaktirani od strane EOS Matrix-a zbog dugovanja druge osobe (susjeda ili rodbine), možete od EOS Matrix-a zatražiti informaciju, obrađuje li vaše osobne podatke. Ukoliko se utvrdi da EOS Matrix ima vaše osobne podatke, a nikada niste bili u vjerovničko-dužničkom odnosu, imate pravo tražiti brisanje svojih osobnih podataka.
 
6. Mogu li ja, kao dužnik, zatražiti da EOS Matrix obriše moje osobne podatke iz svoje baze?
Ukoliko ste dužnik, ne možete očekivati da se izbrišu vaši osobni podaci iz baze EOS Matrix-a ako su isti uporabom instituta cesije sukladno zakonskim odredbama otkupljeni od primarnog vjerovnika (primjerice banke ili teleoperatera) čime je EOS Matrix postao novi vjerovnik.
No, od EOS Matrix-a možete zatražiti pristup svojim osobnim podacima kako biste dobili informaciju koji se sve vaši osobni podaci obrađuju. Ukoliko u dokumentaciji zaprimite i nezakonito obrađene osobne podatke, poput svojih zdravstvenih podataka, za iste možete tražiti brisanje.
 
7. Gdje se uplaćuje upravna novčana kazna u iznosu od 5,47 milijuna eura koju je izrekla Agencija?
Upravna novčana kazna uplaćuje se u korist državnog proračuna.
