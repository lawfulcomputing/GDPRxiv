

Uoči Europskog dana zaštite osobnih podataka, Agencija za zaštitu osobnih podataka, u suradnji s Hrvatskom udrugom poslodavaca i IAPP KnowledgeNet chapter Hrvatska, 27. siječnja u hotelu Westin organizirala je GDPR konferenciju „Službenik za zaštitu podataka – posao budućnosti“, koju je posvetila ključnim osobama u sustavu zaštite osobnih podataka – službenicima za zaštitu podataka.
U uvodnom obraćanju, ravnatelj Agencije za zaštitu osobnih podataka Zdravko Vukić govorio je o aktivnostima Agencije u prethodnoj godini te je istaknuo kako je AZOP provodio pojačane nadzorne aktivnosti koje su rezultirale dosad najvećim brojem izrečenih upravnih novčanih kazni za kršenje zakonskih propisa o zaštiti osobnih podataka u Republici Hrvatskoj te da je i prošle godine izrečena dosad najviša kazna u iznosu od 2.15 milijuna kuna. „U 2023. godini fokus koordinirane inicijative Europskog odbora za zaštitu podataka, pa tako i Agencije za zaštitu osobnih podataka bit će na službenicima za zaštitu podatka. U moderniziranom sustavu upravljanja podacima ključnu ulogu ima upravo službenik za zaštitu podataka. Nažalost, praksa i istraživanje koje smo proveli pokazuju da više od 50% službenika za zaštitu podataka nema adekvatna znanja i kompetencije za odgovoran posao koji obavljaju, a više od 80% ističe da im je potrebna dodatna edukacija iz područja zaštite osobnih podataka. Upravo iz tog razloga ovaj dan posvećujemo ključnim dionicima-službenicima, kojima posao nije nimalo lak, osobito uzimajući u obzir galopirajući razvoj modernih tehnologija i nadolazeće regulative Europske unije.“
Izaslanik predsjednika Vlade Republike Hrvatske i ministar obrane dr.sc. Mario Banožić rekao je kako je razmjena znanja, iskustava i mišljenja stručnjaka i službenika iz javnog, financijskog i IT sektora najveća vrijednost ove konferencije. “Zaštita osobnih podataka postala je jedna od glavnih tema u Europskoj uniji te su građani Europske unije, pa tako i Republike Hrvatske, više nego ikad svjesni činjenice da su zaštita osobnih podataka i privatnost temeljna ljudska prava koja moraju biti apsolutno zaštićena. Upravo zato bih, posebno u kontekstu globalnih trendova, istaknuo digitalne trendove koji od nas zahtijevaju daljnja ulaganja u kibernetičku sigurnost”. Također, ministar Banožić u svom obraćanju istaknuo je kako je Ministarstvo obrane i Hrvatska vojska prepoznala važnost posjedovanja sposobnosti obrane od kibernetičkih napada i to kroz ustrojeno Zapovjedništvo za kibernetički prostor. „Uvjeren sam kako je unaprjeđenje sustava zaštite osobnih podataka moguće isključivo kontinuiranom međuresornom suradnjom, razmjenom iskustava, ali i stalnim usavršavanjem i stjecanjem novih znanja i vještina.“
„Zaštita osobnih podataka kreće od nas samih, stoga nemojmo se šaliti s našim i tuđim osobnim podacima, poštujmo ih. Drago mi je da je današnja konferencija posvećena upravo službenicima za zaštitu podataka koji su motor, odnosno centar i bit zaštite podataka.“, rekao je izaslanik predsjednika Hrvatskog sabora i zastupnik u Hrvatskom saboru Nikola Mažar te istaknuo kako su postignuti određeni iskoraci u zaštiti osobnih podatka i privatnosti, ali da je još puno posla pred nama i pred Agencijom za zaštitu osobnih podataka koja je ključna za nadzor i edukaciju o važnosti zaštite osobnih podataka.
Na dosadašnjim aktivnostima koje je provela Agencija za zaštitu osobnih podataka, kako na međunarodnoj, tako i na lokalnoj razini, zahvalio se Europski nadzornik za zaštitu podataka Wojciech Wiewiórowski. „Službenici za zaštitu podataka su mandatorni te je njihova nezavisnost itekako bitna, posebno u javnom sektoru. Potrebno ih je ohrabriti i podići kompetencije poziva službenika za zaštitu podataka u Republici Hrvatskoj. Stoga, pozdravljam pristup Agencije ovoj konferenciji te vjerujem da će se zahvaljujući ovoj konferenciji znanje službenika podići na novu razinu te da iskustva koja će se razmijeniti biti od koristi, ne samo za Republiku Hrvatsku, već i za druge zemlje.“
Državni tajnik Središnjeg državnog ureda za razvoj digitalnog društva Bernard Gršić je također naglasio sve veći značaj kibernetičke sigurnosti. „Potrebno je uspostaviti i održavati kibernetičku higijenu zbog porasta kibernetičkih napada na globalnoj razini te sve veće zlouporabe osobnih podataka na društvenim mrežama. Građane je potrebno što više educirati o korištenju digitalnih usluga, a posebno educirati najranjivije skupine, djecu i starije.“
Doc.dr.sc. Petar Mišević, savjetnik predsjednika Hrvatske gospodarske komore istaknuo je važnost edukacije i podizanja svijesti o važnosti zaštite podataka . “AZOP je u suradnji s Hrvatskom gospodarskom komorom u okviru EU projekta ARC proveo edukacije za više od 2000 poduzetnika te će nastaviti ovu suradnju kako bi se poduzetnicima olakšalo usklađivanje s zakonskim propisima o zaštiti podataka”.
Tristotinjak službenika za zaštitu podataka koji su sudjelovali na konferenciji imali su priliku čuti od stručnjaka i službenika za zaštitu podataka iz javnog, financijskog i IT sektora o problemima s kojima susreću te rješenjima u implementaciji Opće uredbe o zaštiti podataka. Tako su u sklopu konferencije održana tri panela „Uloga službenika za zaštitu podataka u javnom sektoru“, „Zaštita osobnih podataka u financijskom sektoru: izazovi i rješenja“ te „Krade li tehnologija privatnost?“.
U prvom panelu, koji je moderirala Iva Nappholz, pravna savjetnica za projekte i podršku granskim udrugama iz Hrvatske udruge poslodavaca, panelisti gđa Vlatka Vuković (vanjski službenik za zaštitu podataka, Horvath Wolf d.o.o.), g. Ivan Pristaš (voditelj Odjela za medicinsku informatiku, Hrvatski zavod za javno zdravstvo), g. Igor Barlek (vanjski službenik za zaštitu podataka, GDPR Croatia), g. Ante Barać (službenik za zaštitu podataka, HEP d.d.) te izv. prof. dr. sc. Renata Mekovec (Fakultet organizacije i informatike) razgovarali su o ulozi službenika za zaštitu podataka u javnom sektoru, pri čemu je naglašeno kako sistematizacija radnih mjesta u javnom sektoru ne poznaje mjesto službenika za zaštitu podataka kao radno mjesto, stoga osoba uz svoj redovan posao, mora obavljati i funkciju službenika za zaštitu podataka za koju nije dovoljno educirana. U uvodnom dijelu panela online putem obratila se i Anna Hänninen iz finskog nadzornog tijela za zaštitu podataka.
Sudionici drugog panela gđa Lara Grubišić (službenica za zaštitu podataka, Erste Card Club d.o.o.), gđa Renata Sabljić (direktorica Sektora za usklađenost, Croatia osiguranje d.d.), gđa Josipa Višnjić (voditeljica Odjela za usklađenost i pravne poslove, EOS Matrix d.o.o.), gđa Danijela Pedić (službenica za zaštitu podataka, Hrvatska poštanska banka d.d.) te g. Hrvoje Kuterovac (službenik za zaštitu podataka, FINA) raspravljali su o izazovima i rješenjima u zaštiti osobnih podataka u financijskom sektoru. Moderatorica panela bila je Iva Katić iz Agencije za zaštitu osobnih podataka.
Na pitanje posljednjeg panela „Krade li tehnologija privatnost?“, koji je moderirao g. William Bello iz IAPP KnowledgeNet chapter Hrvatska, potvrdan odgovor dali su sudionici panela g. Marijan Bračić (LegIT Software d.o.o.), gđa Nikolina Staničić (službenik za zaštitu podataka, Ericsson Nikola Tesla d.d.), g. Neven Dujmović (Arthrex d.o.o.), dr.sc. Natalija Parlov Una (certifikacijska auditorica informacijske sigurnosti i privatnosti, TÜV NORD), g. Marko Porobija (odvjetnički ured Porobija & Špoljarić).
Također, novi propisi poput, direktive Vijeća Europske unije o sigurnosti mrežnih i informacijskih sustava (NIS 2), CER Direktive – Direktiva o otpornosti kritičnih subjekta, Uredbe o digitalnoj operativnoj otpornosti za financijski sektor i slično, podrazumijevaju značajna ulaganja u kibernetičku sigurnost i ljudske resurse te sistematičan pristup usklađivanju, a što predstavlja izazov za organizacije. Stoga su paneli bila idealna prilika da službenici razmjene mišljenja kako će i to utjecati na njihov rad.
Na konferenciji su prisustvovali i državna tajnica Središnjeg državnog ureda za demografiju i mlade dr.med. Željka Josić, državni tajnici Ministarstva pravosuđa i uprave Sanjin Rukavina te Ministarstva regionalnog razvoja i fondova Europske unije Spomenka Đurić, veleposlanik Republike Sjeverne Makedonije, NJ.E. Milaim Fetaij, Pučka pravobraniteljica Tena Šimonović Einwalter, Pravobraniteljica za djecu Helenca Pirnat Dragičević, Povjerenik za informiranje dr.sc. Zoran Pičuljan, prorektor Hrvatskog katoličkog sveučilišta Roberto Antolović, dekan Pravnog fakulteta u Osijeku Tunjica Petrašević te ostali uvaženi gosti.
Inače, Vijeće Europe je, uz potporu Europske komisije, 2006. godine proglasilo 28. siječanj Europskim danom zaštite osobnih podataka, koji se u svijetu još naziva i Dan privatnosti u svrhu podizanja svijesti javnosti o temeljnom ljudskom pravu – pravu na zaštitu osobnih podataka i privatnosti.
 








Izvor: MORH 







Izvor: MORH














Izvor: MORH 







Izvor: MORH







Izvor: MORH







Izvor: MORH







Izvor: MORH







Izvor: MORH















































































