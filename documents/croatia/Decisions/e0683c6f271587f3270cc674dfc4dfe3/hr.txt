
Ravnatelj Agencije za zaštitu osobnih podataka Zdravko Vukić i povjerenica Agencije za informiranje i privatnost Republike Kosovo Krenare Sogojeva Dermaku, prošlog tjedna u prostorijama AZOP-a, potpisali su Memorandum o suradnji, s ciljem promicanja europskih standarda u području zaštite osobnih podataka.
Hrvatska i kosovska agencija provodit će zajedničke aktivnosti poput kampanja za podizanje svijesti, studijskih posjeta, međusobno razmjenjivati znanja i iskustva, ali i stručnjake koji će se usavršavati u pojedinim sektorima.
Ravnatelj Zdravko Vukić izrazio je zadovoljstvo što će Agencija pružiti konkretna znanja i iskustva iz svog djelokruga rada. „Drago mi je što našim dosadašnjim iskustvom i dobrom praksom možemo pridonijeti vašem radu te na taj način pomoći na vašem europskom putu.“
„Drago mi je da danas potpisujemo ovaj memorandum koji je bio je jedan od mojih prioriteta kada sam imenovana Povjerenicom. Ovo je nastavak dobre suradnje koju smo prethodno ostvarili i prilika da učimo i napredujemo.“, istaknula je povjerenica Krenare Sogojeva Dermaku.
 































