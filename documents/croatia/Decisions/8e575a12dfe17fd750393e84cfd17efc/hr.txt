
Europski odbor za zaštitu podataka donio je 27. listopada 2023. hitnu obvezujuću odluku kojom se irskom tijelu za zaštitu podataka kao vodećem nadzornom tijelu nalaže da u roku od dva tjedna poduzme konačne mjere u vezi s Meta Ireland Limited (Meta IE) i da uvede zabranu obrade osobnih podataka za bihevioralno oglašavanje na temelju pravnih osnova ugovora i legitimnog interesa u cijelom Europskom gospodarskom prostoru.
Hitna obvezujuća odluka uslijedila je nakon zahtjeva norveškog tijela za zaštitu podataka da poduzme konačne mjere u tom području koje bi imale učinak u cijelom Europskom gospodarskom prostoru.
Zabrana obrade stupit će na snagu tjedan dana nakon što irsko nadzorno tijelo obavijesti voditelja obrade o konačnim mjerama.
Irsko nadzorno tijelo za zaštitu podataka 31. listopada obavijestilo je Metu o hitnoj obvezujućoj odluci Europskog odbora za zaštitu podataka.
Europski odbor za zaštitu podataka prima na znanje prijedlog društva Meta od 30. listopada 2023. da će se oslanjati na “pristup koji se temelji na privoli”. Irsko nadzorno tijelo za zaštitu podataka trenutačno to ocjenjuje zajedno s nadležnim nadzornim tijelima.
Predsjednica Europskog odbora za zaštitu podataka Anu Talus izjavila je: „Nakon pažljivog razmatranja Europski odbor za zaštitu podataka smatrao je potrebnim naložiti irskom nadzornom tijelu da uvede zabranu obrade Meti na razini Europskog gospodarskog prostora. Obvezujućim odlukama Europskog odbora za zaštitu podataka već je u prosincu 2022. pojašnjeno da ugovor nije odgovarajuća pravna osnova za obradu osobnih podataka u svrhu bihevioralnog oglašavanja koje provodi Meta. Osim toga, irsko nadzorno tijelo utvrdilo je da Meta nije dokazala usklađenost s nalozima izdanima krajem prošle godine. Krajnje je vrijeme da Meta uskladi svoju obradu i zaustavi nezakonitu obradu.”
