
Agencija za zaštitu osobnih podataka, od 26. do 28. veljače 2024., održala je besplatan trodnevni trening namijenjen službenicima za zaštitu podataka iz odgojno-obrazovnog sektora
U suradnji s Europskim odborom za zaštitu podataka u okviru inicijative Skupine stručnjaka za podršku (Support Pool of Experts), Agencija je izradila trodnevni sveobuhvatni trening koji za cilj ima naglasiti ključnu ulogu službenika za zaštitu podataka, potičući dublje razumijevanje i poznavanje obveza iz Opće uredbe o zaštiti podataka.
Ravnatelj Agencije Zdravko Vukić izrazio je zadovoljstvo da sudionici koji su se prijavili na edukaciju ozbiljno shvaćaju ulogu i odgovornost službenika za zaštitu podataka te da su voljni podići razinu svojega znanja. „Vjerujem da će vam ova edukacija pomoći u razumijevanju vaših obveza i da ćete stečeno znanje primijeniti u svakodnevnom poslovanju te na taj način doprinijeti u podizanju razine usklađenosti s Općom uredbom o zaštiti podataka u odgojno-obrazovnom sektoru u Republici Hrvatskoj.“, rekao je ravnatelj Vukić.
Naime, prema istraživanjima i uvidima Agencije, službenici za zaštitu podataka iz sektora javnog obrazovanja suočavaju se s izazovima u pokušaju usklađivanja s Općom uredbom o zaštiti podataka. Razina njihovog znanja i spremnosti da razumiju i poštuju obveze koje proizlaze iz pravnog okvira zaštite podataka izaziva mnoge nedoumice, posebice imajući u vidu da voditelji obrade podataka iz ovog sektora obrađuju ogromne količine osobnih podataka, uključujući posebne kategorije osobnih podataka i podatke o djeci.
Tako su službenice Agencije sudionicima pomogle u razumijevanju, među ostalim, koji podaci se prikupljaju i obrađuju u okviru obrazovnog sustava te tko je za njih odgovoran, koji su ključni zajednički informacijski sustavi obrazovanja i kako su regulirani, koje su obveze voditelja i izvršitelja obrade sukladno sektorskoj regulativi iz područja obrazovanja iz perspektive zaštite podataka. Također, na treningu se raspravljalo i o problemima s razumijevanjem i primjenom osnovnih koncepata zaštite podataka i o poteškoćama s primjenom mehanizama procjene učinka na zaštitu podataka (DPIA) i testom razmjernosti (LIA).
Posljednji dan treninga bio je rezerviran za završni ispit te službenici koji su ga uspješno riješili, dobit će potvrdu da imaju adekvatna znanja iz područja zaštite osobnih podataka koja su im potrebna za obavljanje tog posla. Službenici koji su sudjelovali na treningu izrazili su zadovoljstvo što je Agencija organizirala ovakvu edukaciju, zahvaljujući kojoj su uspjeli riješiti svoje nedoumice.
 































