
U okviru Simpozija privatnosti 2024. u Veneciji, u srijedu 12. lipnja održan je panel „Inovativni alati nadzornih tijela za pomoć pri usklađivanju“ na kojemu je ravnatelj Agencije Zdravko Vukić predstavio web alat „Olivia“, koji je razvijen za hrvatske i talijanske male i srednje poduzetnike u okviru europskog projekta ARC2.
Tijekom panela, ravnatelj Zdravko Vukić predstavio je strukturu „Olviije“ i tri izdvojena modula: osnove GDPR-a, politika privatnosti i videonadzor. Inače, „Olivia“ sadrži 15 teorijskih i praktičnih modula te 20 webinara na različite teme zaštite podataka. U teorijskom dijelu poduzetnici mogu proći kratke edukativne lekcije kako bi naučili više o svojim obvezama koje propisuje GDPR, pogledati edukativni video te nakon toga pristupiti testu kako bi provjerili svoje znanje. Nakon uspješno popunjenog upitnika (najmanje 80% točnih odgovora), korisnik će dobiti certifikat kao dokaz o završenom pojedinom teoretskom modulu. U praktičnom dijelu korisnici imaju mogućnost izraditi interne akte koji im mogu pomoći u dokazivanju njihove usklađenosti ili procjeni razine usklađenosti unutar njihove organizacije.
„Drago mi je što imam priliku sudjelovati u ovom tematskom panelu i s ponosom predstaviti web alat „Olivia“ koji smo razvili s našim partnerima u projektu –  talijanskim nadzornim tijelom za zaštitu podataka, Fakultetom organizacije i informatike, Sveučilištem Vrije iz Bruxellesa te Sveučilištem iz Firence. S obzirom na to da je naš alat otvorenog koda, jednostavan za korištenje i besplatan, pozivam i druga tijela za zaštitu podataka da koriste „Oliviju“ i prilagode je potrebama svojih malih i srednjih poduzeća, kako bi poduzetnici diljem Europe imali koristi od projekta ARC2.“, rekao je ravnatelj Vukić te dodao kako su poduzetnici u Republici Hrvatskoj izrazili zadovoljstvo što imaju dostupan alat zahvaljujući kojemu mogu postići usklađenost s propisima o zaštiti podataka.
U panelu su sudjelovali i Louis Dutheillet de Lamothe (francusko nadzorno tijelo za zaštitu podataka), Jérôme Commodi (luksemburško nadzorno tijelo za zaštitu podataka) te Luigi Montuori (talijansko nadzorno tijelo za zaštitu podataka), koji je tom prilikom prezentirao još tri modula web alata „Olivije“.
Inače, Simpozij privatnosti koji je održan od 10. do 14. lipnja 2024. u Veneciji za cilj ima promicati međunarodni dijalog, suradnju i razmjenu znanja o zaštiti osobnih podataka i usklađenosti i to okupljanjem stručnjaka za zaštitu podataka, nadležnih nadzornih tijela za zaštitu podataka, međunarodnih organizacija i istraživačke zajednice. Domaćin Simpozija bilo je Sveučilište ca’Foscari, a organiziran je u suradnji s nekoliko partnera, uključujući Odjel za zaštitu podataka Vijeća Europe, Europski centar za certificiranje i privatnost (ECCP), Europsko udruženje studenata prava (ELSA), Europska organizacija za kibernetičku sigurnost (ECSO), Europska federacija službenika za zaštitu podataka (EFDPO), Europski centar za privatnost i kibernetičku sigurnost (ECPC), Talijanski institut za privatnost (IIP), Talijanska udruga za kibernetičku sigurnost (CLUSIT), IoT Forum, Mandat International, IoT Lab i europski istraživački projekti kao što je Gatekeeper.
 






































