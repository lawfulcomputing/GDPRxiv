
Agencija za zaštitu osobnih podataka, u petak 26. siječnja 2024., povodom Europskog dana zaštite osobnih podataka organizirala je konferenciju „Poduzetnici i nove tehnologije“ namijenjenu malim i srednjim poduzetnicima u Ericssonu Nikoli Tesli. S obzirom na to da upravo mali i srednji poduzetnici najčešće ne raspolažu s dovoljno financijskih i ljudskih resursa potrebnih za usklađivanje s propisima o zaštiti podataka, Agencija je, zajedno s partnerima u okviru ARC II (Kampanja podizanja razine svijesti o zaštiti podataka za male i srednje poduzetnike) projekta, odlučila dati svoj doprinos poduzetnicima i to web alatom naziva „Olivia“.
„Drago mi je da ovogodišnji Europski dan za zaštitu osobnih podataka obilježavamo u radnoj atmosferi s malim i srednjim poduzetnicima. Osluškivali smo vaše potrebe kroz edukacije koje smo održali za više od dvije tisuće poduzetnika diljem Hrvatske te smo uočili potrebu da stvorimo web alat koji će vam pomoći u usklađivanju poslovanja s GDPR-om. Web alat „Olivia“ nastao je u sinergiji stručnjaka za zaštitu podataka i sveučilišne zajednice iz Republike Hrvatske i Italije i izrazito smo ponosni na njega. Vjerujem da će svi poduzetnici prepoznati njegovu vrijednost i koristiti ga redovito u svom poslovanju.“, poručio je ravnatelj Zdravko Vukić te uputio čestitku povodom Europskog dana zaštite osobnih podataka.
Mr.sc. Gordana Kovačević, predsjednica kompanije Ericssona Nikole Tesle, zaželjela je dobrodošlicu okupljenima te izrazila zadovoljstvo što je uloga domaćina ove svečanosti pripala Ericssonu Nikoli Tesli. Posebno je naglasila važnost zaštite osobnih podataka kao i izazove koje idu s tim. „ Kao lider u ICT-u itekako smo svjesni svoje uloge jer napredak u razvoju tehnologije koji dolaze s novim dimenzijama interneta, tehnologijom proširene stvarnosti, strojnog učenja, umjetne inteligencije i super brzih mreža, otvara nam brojne prilike, ali i donosi  etičke i pravne izazove u području zaštite podataka. Dok obilježavamo Europski dan zaštite podataka, obvezujemo se na daljnje promicanje svijesti o važnosti ove teme, te rješavanje izazova koje postavlja primjena naprednih tehnologija. Na taj način ne samo da štitimo privatnost i prava pojedinaca, već kročimo putem prema digitalnoj budućnosti koja je inkluzivna, odgovorna i poštuje naše zajedničke vrijednosti.“
Državni tajnik Ministarstva gospodarstva i održivog razvoja Hrvoje Bujanović istaknuo je kako je usvajanje GDPR-a 2018. godine predstavljalo izniman i značajan civilizacijski pomak Europske unije ka sistemskoj zaštiti privatnosti građana te kako će alat Olivia poduzetnicima svakako olakšati usklađivanje s Uredbom, ali i efikasnu zaštitu osobnih podataka koje obrađuju. „Drago mi je što ovakvim konferencijama i edukacijama Agencija doprinosi razmjeni znanja i informacija koji su ključni u današnjem vremenu kada tehnologija rapidno napreduje i donosi nove mogućnosti, ali i izazove. Stoga potičemo poduzetnike, akademsku zajednicu i institute da zajedno radimo na osvješćivanju i edukacijama kako bismo povećali efikasnost prilagodbe.“
Zadovoljstvo što je Fakultet organizacije i informatike partner u projektu ARC II izrazila je dekanica prof. dr. sc. Marina Klačmer Čalopa. „S ponosom sudjelujemo u razvoju alata Olivia, pružajući svoju tehničku stručnost kako bismo zajedno stvorili resurs koji će biti od neprocjenjive vrijednost za poduzetničku zajednicu.“
U prvom dijelu obilježavanja ovogodišnjeg Europskog dan zaštite osobnih podataka sudionici su uz prisustvo mentora testirali besplatan web alat „Olivia“ koji je dostupan na poveznici https://olivia-gdpr-arc.eu/hr. Naime, Olivia je virtualna učiteljica i asistentica, koja sadrži malu online akademiju odnosno nudi niz modula za učenje kako bi poduzetnici poboljšali svoje znanje u području zaštite osobnih podataka, a služi i kao praktičan alat za pomoć pri izradi internih akata kojima mogu dokazati svoju usklađenost i pouzdanost.
Šezdesetak malih i srednjih poduzetnika kojima je prvenstveno i namijenjen ovaj alat, nakon testiranja raznih modula izrazili su zadovoljstvo što je na jednom mjestu obuhvaćeno sve što im je potrebno za usklađivanje s propisima o zaštiti osobnih podataka.
U drugom dijelu događanja održana je panel diskusija „Umjetna inteligencija: što nas očekuje u 2024.?“ na kojoj su panelisti Anamarija Mladinić (AZOP), Andrej Grgurić (Ericsson Nikola Tesla), William Bello (Bello Consulting), Marija Bošković Batarelo (Parser compliance) i Marijan Bračić (LegIT Software) razgovarali o novim mogućnostima koje donosi umjetna inteligencija. Sudionici su imali priliku čuti kako tehnološke inovacije bazirane na umjetnoj inteligenciji mogu unaprijediti njihovo poslovanje, smanjiti troškove te općenito povećati efikasnost poslovanja.
No, iako takve inovacije sa sobom nose brojne prednosti, panelisti su ukazali i na brojne rizike koje mogu ugroziti pravo na zaštitu osobnih podataka, privatnost, ali i na druga ljudska prava. Tako su se dotaknuli i Akta o umjetnoj inteligenciji koji za cilj ima regulirati umjetnu inteligenciju u Europskoj uniji, odnosno da takvi sustavi budu sigurni i transparentni. S obzirom da je riječ o opširnom zakonskom propisu, sudionici panela složili su se da će navedeni Akt trebati biti kvalitetno pripremljen i implementiran. Za organizacije Akt o umjetnoj inteligenciji donijet će čitav niz novih obaveza i mnogih promjena, a nove odgovornosti i nadležnosti za Agenciju za zaštitu osobnih podataka.
Inače, ovo je 18. puta zaredom kako je Agencija prigodno obilježila Europski dan zaštite osobnih podataka. Naime, u svrhu podizanja svijesti javnosti o temeljnom ljudskom pravu – pravu na zaštitu osobnih podataka i privatnosti, Vijeće Europe je, uz potporu Europske komisije, 2006. godine proglasilo 28. siječanj europskim Danom zaštite podataka, koji se u svijetu još naziva i Dan privatnosti.
 
















































































 
