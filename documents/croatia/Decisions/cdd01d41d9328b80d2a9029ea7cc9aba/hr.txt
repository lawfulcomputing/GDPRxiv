
27. ožujka 2023.
Agencija za zaštitu osobnih podataka provodi nadzorno postupanje nad voditeljem obrade EOS Matrix d.o.o. zbog moguće povrede osobnih podataka te će po završetku postupka obavijestiti javnost o utvrđenom.
Upućujemo građane da od predmetnog voditelja obrade (EOS Matrix d.o.o.), sukladno pravima koje im jamči Opća uredba o zaštiti podataka, zatraže pristup svojim osobnim podacima i dostavu informacije jesu li njihovi osobni podaci i u kojem opsegu obuhvaćeni povredom osobnih podataka. Kontakt službenika za zaštitu podataka: dpo@eos-matrix.hr.
Vezano uz upite građana za naknadu štete u slučaju povrede njihovih osobnih podataka; svaka osoba koja je pretrpjela materijalnu ili nematerijalnu štetu zbog obrade osobnih podataka protivno odredbama Opće uredbe o zaštiti podataka, ima pravo na naknadu materijalne i nematerijalne štete od voditelja ili izvršitelja obrade za pretrpljenu štetu. No, naglašavamo kako Agencija za zaštitu osobnih podataka NIJE nadležno tijelo za naknadu štete. Svatko tko je pretrpio nematerijalnu ili materijalnu štetu ima pravo pokrenuti postupak za ostvarivanje prava na naknadu štete pred nadležnim sudom (u Republici Hrvatskoj to je općinski sud).
