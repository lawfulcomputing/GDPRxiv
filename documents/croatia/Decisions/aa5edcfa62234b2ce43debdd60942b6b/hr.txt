
5. srpnja 2024.
U odnosu na ranije informacije o incidentu “curenja” osobnih podataka više od milijun fizičkih osoba vlasnika vozila, navodimo da je Agencija za zaštitu osobnih podataka provela nadzorna postupanja kod Centra za vozila Hrvatske, Ministarstva unutarnjih poslova Republike Hrvatske, kao i drugih pravnih subjekata koji su se povezivali s predmetnom povredom te je nadzornim aktivnostima utvrđeno kako navedeni poslovni subjekti ne raspolažu sa svim podacima sadržanim unutar sporne datoteke dostavljene posredno od strane medija Agenciji (na USB sticku), niti imaju mogućnosti raspolaganja takvom strukturom osobnih podataka.
Nadzornim postupanjem utvrđeno je da se struktura podataka, koja je dostavljena Agenciji, podudara s evidencijom kojom raspolaže Hrvatski ured za osiguranje kao voditelj obrade osobnih podataka.
Agencija, kao i druga nadležna tijela, provodi daljnje nadzorno postupanje u cilju utvrđenja svih relevantnih okolnosti iznošenja osobnih podataka iz baze Hrvatskog ureda za osiguranje te će po okončanju postupanja dodatno izvijestiti javnost.
Ujedno ističemo kako po trenutno raspoloživim informacijama osobni podaci nisu dostupni široj javnosti, već su isti dostavljeni nadležnim tijelima koja provode postupanja iz svoje nadležnosti.
