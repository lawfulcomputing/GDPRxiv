
07.09.2023.
U okviru europskog projekta ARC 2, Agencija za zaštitu osobnih podataka u suradnji s HUP Regionalnim uredom Osijek 5., 6. i 7. rujna organizirala je radionice na temu: „Kako se pripremiti za nadzor AZOP-a?“ u Slavonskom Brodu, Vinkovcima i Antunovcu.
Na radionici u Slavonskom Brodu, ravnatelj Zdravko Vukić istaknuo je kako aktivnosti koje provodi Agencija pokazuju da razina usklađenosti sa zakonodavnim okvirom za zaštitu podataka u Republici Hrvatskoj nije na zadovoljavajućoj razini. „Rok za prilagodbu odavno je prošao te nakon više od pet godina od početka pune primjene Opće uredbe o zaštiti podataka, neinformiranost i neznanje ne mogu predstavljati opravdanje i izgovor za kršenje temeljnih prava hrvatskih građana. Stoga, kontinuiranim održavanjem ovakvih radionica cilj nam je pružiti voditeljima i izvršiteljima obrade te službenicima za zaštitu podataka mogućnost da se upoznaju s primjerima dobre prakse iz područja zaštite osobnih podataka, podijele s AZOP-ovim stručnjacima probleme s kojima se susreću u primjeni Opće uredbe o zaštiti podataka te uz njihovu potporu nađu rješenja koja će podići razinu usklađenosti u njihovim organizacijama na višu razinu.“, rekao je ravnatelj Vukić te svim prisutnima poželio uspjeh u daljnjem radu.
Sudionicima radionice, na primjerima iz prakse, prezentirano je kako svoje poslovanje mogu uskladiti s Općom uredbom o zaštiti podataka, odnosno kojih je 10 ključnih koraka potrebno poduzeti te u čemu poduzetnici najviše griješe prilikom usklađivanja poslovnih procesa s Uredbom. Također, službenici Agencije sudionike su upoznali s nadzornim i istražnim aktivnostima te kako se i što pripremiti za nadzor Agencije za zaštitu osobnih podataka.
Prezentaciju „Kako se pripremiti za nadzor AZOP-a“ možete pogledati na linku: https://arc-rec-project.eu/wp-content/uploads/2023/09/Slavonija-rujan-2023.pdf
 


































































