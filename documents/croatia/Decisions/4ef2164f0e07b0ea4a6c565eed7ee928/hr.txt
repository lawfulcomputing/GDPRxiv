
Agencija za zaštitu osobnih podataka, od 22. do 24. travnja 2024., u prostorijama dječjeg vrtića Sopot održala je besplatan trening za pedesetak službenika za zaštitu podataka iz odgojno-obrazovnog sektora. Trodnevni sveobuhvatni trening, koji za cilj ima naglasiti ključnu ulogu službenika za zaštitu podataka, potičući dublje razumijevanje i poznavanje obveza iz Opće uredbe o zaštiti podataka, Agencija je izradila u suradnji s Europskim odborom za zaštitu podataka u okviru inicijative Skupine stručnjaka za podršku (SPE – Support Pool of Experts).
Prema istraživanjima i uvidima Agencije, službenici za zaštitu podataka iz odgojno-obrazovnog sektora suočavaju se s izazovima i brojnim nedoumicama u pokušaju usklađivanja s Općom uredbom o zaštiti podataka. Stoga su službenice Agencije tijekom treninga pomogle u razumijevanju svih obaveza koje proizlaze iz zakonodavnog okvira zaštite osobnih podataka te objasnile, među ostalim, koji podaci se prikupljaju i obrađuju u okviru obrazovnog sustava te tko je za njih odgovoran, koji su ključni zajednički informacijski sustavi obrazovanja i kako su regulirani, koje su obveze voditelja i izvršitelja obrade sukladno sektorskoj regulativi iz područja obrazovanja iz perspektive zaštite podataka. Također, raspravljalo se i o problemima razumijevanja i primjene osnovnih koncepata zaštite podataka te poteškoćama s provođenjem procjene učinka na zaštitu podataka i testa razmjernosti.
Posljednji dan treninga bio je rezerviran za završni ispit te službenici koji su ga uspješno riješili, dobit će potvrdu da imaju adekvatna znanja iz područja zaštite osobnih podataka koja su im potrebna za obavljanje tog posla. Službenici koji su sudjelovali na treningu izrazili su zadovoljstvo što će svoje stečeno znanje na ovom sveobuhvatnom treningu moći primijeniti u svakodnevnom radu te tako doprinijeti u podizanju razine usklađenosti s Općom uredbom o zaštiti podataka u odgojno-obrazovnom sektoru u Republici Hrvatskoj.
Nakon dva održana treninga za službenike za zaštitu podataka iz odgojno-obrazovnog sektora, u lipnju će se održati i besplatan trening za službenike iz sektora javnog zdravstva.
 






































