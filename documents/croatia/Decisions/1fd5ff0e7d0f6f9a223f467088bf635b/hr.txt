
Povodom 5. obljetnice Opće uredbe o zaštiti podataka (GDPR-a), u organizaciji Agencije za zaštitu osobnih podatka, Hrvatske gospodarske komore i Sveučilišta Sjever, 5. svibnja 2023. održano je savjetovanje o zaštiti osobnih podatka “5 godina primjene GDPR-a: problemi, rješenja, kazne i primjeri dobre prakse”.
Stotinjak voditelja/izvršitelja obrade te službenika za zaštitu podataka u prostorijama HGK imali su prilike upoznati se s najnovijim trendovima i primjerima dobre prakse iz područja zaštite osobnih podataka, podijeliti sa stručnjacima Agencije probleme s kojima se susreću u primjeni Opće uredbe o zaštiti podataka, a koja se izravno u cijelosti primjenjuje u Europskoj uniji od 25. svibnja 2018. godine, te uz potporu stručnjaka naći rješenja koja će podići razinu usklađenosti u njihovim organizacijama na višu razinu.
„Krajnje je vrijeme da svi voditelji/izvršitelji obrade shvate kako je rok za prilagodbu prošao te da nakon pet godina od početka pune primjene Opće uredbe o zaštiti podataka, neinformiranost i neznanje ne mogu predstavljati opravdanje i izgovor za kršenje temeljnih prava hrvatskih građana. Stoga, upravo organizacijom ovakvih edukacija pomažemo voditeljima/izvršiteljima obrade u rješavanju svih nedoumica s kojima se susreću prilikom usklađivanja s Općom uredbom o zaštiti podataka. “, kazao je ravnatelj Agencije Zdravko Vukić.
„Ulaganje u zaštitu osobnih podataka je investicija koja posebno privatnom sektoru, ali i svim drugim organizacijama, jamči opstanak na tržištu. Zaštititi informacijsku imovinu i sačuvati kapital je velika i odgovorna zadaća svih nas“, rekao je Petar Mišević, savjetnik predsjednika HGK i prorektor Sveučilišta Sjever.
Inače, u okviru savjetodavne uloge, Agencija kontinuirano organizira razne edukativne aktivnosti namijenjene svim ciljanim skupinama, a ponajviše voditeljima/izvršiteljima obrade i službenicima za zaštitu podataka. No, edukativne i nadzorne aktivnosti koje se provode pokazuju kako razina usklađenosti sa zakonodavnim okvirom za zaštitu podataka u RH još uvijek nije na zadovoljavajućoj razini. Iz tog razloga je Agencija u ovoj i prethodnoj godini pojačala nadzorne aktivnosti, koje su rezultirale i dosad najvećim brojem upravnih novčanih kazni izrečenih za kršenje zakonskih propisa o zaštiti osobnih podataka – samo u ovoj godini izrečeno je 13 upravnih novčanih kazni u ukupnom iznosu od 2,3 milijuna eura.
A upravo kazne za prekršitelje GDPR-a i Zakona o provedbi Opće uredbe o zaštiti podataka bila je jedna od tema savjetovanja. Također, službenici Agencije govorili su o usklađivanju poslovnih procesa s GDPR-om, odnosno u čemu organizacije najviše griješe; tehničkim i organizacijskim mjerama za zaštitu podataka – primjerima dobre prakse; kako se pripremiti za nadzorne i istražne aktivnosti Agencije te o savjetodavnim aktivnostima Agencije za zaštitu osobnih podataka – ARC 2 projektu i koordiniranoj akciji Europskog odbora za zaštitu podataka namijenjenoj službenicima za zaštitu podataka.
 








Zdravko Vukić, director





















Petar Mišević, savjetnik predsjednika HGK i prorektor Sveučilišta Sjever.





















Igor Vulje,deputy director





















audience







ARC 2, guidance -10 steps to comply with the GDPR







audience


