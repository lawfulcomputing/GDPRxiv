
U okviru europskog projekta ARC II (AWARENESS RAISING CAMPAING FOR SMEs (ARC) – Kampanja podizanja razine svijesti o zaštiti podataka za male i srednje poduzetnike), 9. travnja 2024. u Rimu održana je međunarodna konferencija, koja je okupila predstavnike hrvatskog i talijanskog nadzornog tijela za zaštitu podataka, sveučilišne zajednice, male i srednje poduzetnike te stručnjake za zaštitu osobnih podataka.
Naime, glavni cilj ARC II projekta, koji Agencija provodi od rujna 2022. godine, je razvoj IT rješenja koje je prilagođeno specifičnim potrebama hrvatskih i talijanskih mikro, malih i srednjih poduzetnika te im olakšati usklađivanje sa zakonodavnim okvirom za zaštitu osobnih podataka. IT rješenje, odnosno web alat „Olivia“ izrađen je u open-source kodu i dostupan za besplatno korištenje svim mikro, mali i srednji poduzetnicima i službenicima za zaštitu podataka. Koordinator ovog projekta je Agencija za zaštitu osobnih podataka dok su partneri talijansko nadzorno tijelo za zaštitu podataka (Garante Privacy), Fakultet organizacije i informatike iz Varaždina, Sveučilište Vrije iz Bruxellesa te Sveučilište iz Firence.
Partnerima u projektu, u uvodnom obraćanju, zahvalio se ravnatelj Agencije Zdravko Vukić, kao i Europskoj komisiji što je prepoznala vrijednost projektnog prijedloga i povjerila potporu za provedbu projekta. „U Hrvatskoj i Italiji, kao i diljem EU-a, mala i srednja poduzeća čine preko 90% poduzeća, što ih čini okosnicom europskog gospodarstva. Ujedno predstavljaju najveću skupinu voditelja i izvršitelja obrade koji obrađuju goleme količine osobnih podataka. Ključna poruka koju bih danas želio poslati malim i srednjim poduzećima jest da ulaganje u zaštitu podataka i informacijsku sigurnost više nije izbor, već nužda. GDPR ne predstavlja administrativno opterećenje niti prepreku razvoju tehnologije, već upravo suprotno, služi za poticanje odgovornog razvoja i korištenja umjetne inteligencije koja ne šteti pojedincima i njihovim temeljnim pravima i slobodama.“, rekao je ravnatelj Vukić te poručio da su osobni podaci svakog pojedinca njegova vrijedna imovina.
Iako je web alat „Olivia“ glavni projektni rezultat, kako bi pomogla malim i srednjim poduzetnicima Agencija je organizirala i 22 radionice na razne teme poput umjetne inteligencije, informacijske sigurnost, obrada osobnih podataka putem kolačića, kako se pripremiti za nadzor Agencije itd. Zbog velikog interes poduzetnika koji se prijavljuju na radionice i koji na radionicama imaju priliku riješiti svoje nedoumice, Agencija će održati još njih pet.
Upravo o izazovima s kojima se susreću mali i srednji poduzetnici u Republici Hrvatskoj te o iskustvima iz projekta ARC II govorila je voditeljica projekta, načelnica Sektora za EU, međunarodnu suradnju i pravne poslove Anamarija Mladinić. Istaknula je kako je najveći izazov projekta bio razvoj sadržaja za 15 modula za Oliviju, a koji treba zadovoljiti potrebe svih malih i srednjih poduzeća. „Njihove su potrebe vrlo različite. Na primjer, potrebe financijskih institucija poput osiguravajućih društava koja su ujedno i mala poduzeća ili poliklinika, prilično su različite od potreba kozmetičkog salona ili cvjećarnice. Za neke od njih, moduli su vrlo jednostavni, dok su za neke od njih prilično teški, pa je bilo vrlo zahtjevno postići pravi balans. Vjerujem da imamo dobar proizvod koji može pomoći poduzetnicima.“
Naime, web alat Olivia sadrži malu online akademiju koja poduzetnicima nudi niz modula za učenje kako bi poboljšali svoje znanje u području zaštite osobnih podataka te služi i kao praktičan alat za pomoć pri izradi internih akata kako bi dokazali svoju usklađenost i pouzdanost.
Inače, projekt ARC II nastavak je uspješno provedenog projekta ARC I te je sufinanciran iz programa Europske unije „Građanstvo, Ravnopravnost, Prava i Vrijednosti”, Ugovor o dodjeli bespovratnih sredstava broj  101072630. Predviđeno trajanje projekta je 24 mjeseca, u razdoblju od 2. rujna 2022. godine do 2. rujna 2024. godine.
 































