
Povodom Dana sigurnijeg interneta, 7. veljače 2023., koji se inače obilježava svake godine, drugog dana u drugom tjednu veljače, udruga Suradnici u učenju, CARNET i Nacionalni CERT s partnerima, među kojima je i Agencija za zaštitu osobnih podataka i ove godine organizirali su cjelodnevnu online konferenciju “Potraga za boljim internetom”. Cilj je poslati snažnu poruku o važnosti prevencije elektroničkog nasilja, zaštite osobnih podataka djece, stvaranja sigurnog virtualnog okružja te dostupnosti kvalitetnih internetskih sadržaja za djecu i mlade.
Važnost zaštite osobnih podataka djeca prepoznaje i Opća uredba o zaštiti podataka koja propisuje da djeca zaslužuju posebnu zaštitu u pogledu svojih osobnih podataka budući da mogu biti manje svjesna rizika, posljedica i predmetnih zaštitnih mjera te svojih prava u vezi s obradom osobnih podataka. Upravo na temu „Moraju li svi znati tko si? Zaštitite svoj virtualni identitet!“ predavanje je održala predstavnica Agencije za zaštitu osobnih podataka Anamarija Mladinić, voditeljica Službe za pravno savjetovanje, suradnju i projekte. Naime, većina korisnika, a posebice djeca, ne čita politike privatnosti na web stranicama i društvenim mrežama te prihvaća sve kolačiće kako bi neometano koristila usluge, bez dovoljne svijesti kako se ti osobni podaci dalje koriste i kako velike tehnološke kompanije ostvaruju profit upravo zahvaljujući osobnim podacima.
Stoga je predstavnica AZOP-a objasnila zašto je važno pažljivo čitati obavijesti o tome koje kolačiće stranice koriste i u koje svrhe, jer mnoge internetske stranice koriste marketinške kolačiće kako bi prikazivali ciljane oglase i dijelili osobne podatke s trećim stranama te na taj način zarađuju. Upravo elektronički alati (kolačići, društveni dodaci, pikseli za praćenje) prate navike pregledavanja, što korisnik označava sa „sviđa mi se” i društvene interakcije na internetu u svrhu izrade profile korisnika, a potom se ti profil koriste za prilagodbu oglasa specifičnim interesima korisnika, odnosno za ciljano oglašavanje. No, sa stajališta zaštite osobnih podataka postoje mnogi rizici koji su povezani s mogućom nedovoljnom transparentnošću i kontrolom korisnika nad podacima, jer je obrada osobnih podataka na temelju koje se prikazuju ciljane poruke često netransparentna za pojedinca čiji se podaci obrađuju.
Također, predstavnica Agencije dotaknula se opasnosti koje vrebaju na internetu i koje ne pogađaju samo djecu, već i odrasle osobe, poput krađe identiteta, zloćudnog softwarea, phishinga, elektroničkog nasilja, govora mržnje i slično. Stoga, kako bi djecu zaštitili od svih opasnosti koje vrebaju i stvorili sigurno virtualno okruženje, potrebna je svijest i edukacija i djece i odraslih jer, kako se moglo se čuti tijekom izlaganja, najveći prekršitelji dječjih prava na zaštitu osobnih podataka su društvene mreže, pa i sami roditelji koji objavljuju osobne podatke svoje, ali i tuđe djece na internetu i u medijima, suprotno najboljem interesu djeteta (sharenting).
U završnom dijelu predavanja, predstavnica Agencije govorila je i o pravima djece koja su zajamčena Općom uredbom o zaštiti podataka (GDPR-om), a koja vrijede za građane Republike Hrvatske, kao i za sve građane Europske unije. Ne zaboravimo, sva djeca imaju svoja zakonska prava, odvojena od roditelja/skrbnika, a to uključuje i pravo na zaštitu podataka.
Udruga Suradnici u učenju provodi različite programe za podizanje razine osviještenosti o primjerenom, odgovornom i sigurnom korištenju interneta od 2008., a program Budi internet genijalac se sastoji od različitih aktivnosti koje se nadovezuju na kurikulum Budi internet genijalac, igru Interland i niz obrazovnih sadržaja koje je su mentori udruge pripremili za Hrvatsku. “Svake školske godine provode se radionice za učitelje, bilo uživo u školama, bilo online u obliku webinara i tečajeva kojima se učiteljima pokazuje na koje načine mogu implementirati te obrazovne sadržaje i aktivnosti u svojim školama”, istaknula je Lidija Kralj, voditeljica razvoja u udruzi Suradnici u učenju.
Također, ove godine povodom Dana sigurnijeg interneta, Udruga Suradnici u učenju pripremila je i kazališnu predstavu Internet genijalci koja će se premijerno održati u četvrtak, 9. veljače 2023. u kazalištu Trešnja (Moščenićka 1, Zagreb) s početkom u 18 sati. Predstava je osmišljena za djecu od 8 do 12 godina, ali bit će zanimljiva i mlađima i starijima.
Edukativni materijali AZOP-a na temu zaštite osobnih podataka:
Kako zaštititi osobne podatke djece i zaposlenika škole
Djeca i mladi u svijetu modernih tehnologija
Kako zaštititi svoje osobne podatke online
Građani, upoznajte svoja prava
 
 






































