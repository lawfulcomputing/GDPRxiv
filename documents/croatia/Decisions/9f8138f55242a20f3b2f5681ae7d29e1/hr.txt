

Agencija za zaštitu osobnih podataka poziva sve obrtnike, mikro, male i srednje poduzetnike na besplatne online edukacije koje Agencija za zaštitu osobnih podataka provodi u okviru EU ARC2 projekta s ciljem pružanje potpore poduzetnicima u usklađivanju s Općom uredbom o zaštiti osobnih podataka. Agencija je u okviru projekta izradila i online alat “Olivia” koji ima za cilj voditeljima/izvršiteljima obrade pomoći u razumijevanju njihovih obaveza i izradi osnovnih internih akata kojima će dokazati usklađenost s zakonskim propisima o zaštiti osobnih podataka. Web alat “Olivia” je  još uvijek u izradi te planiramo dodavati nove module, a dostupan za besplatno korištenje svim zainteresiranim voditeljima/izvršiteljima obrade na poveznici: https://olivia-gdpr-arc.eu/hr . 
Raspored radionica u ožujku i travnju:
4.3.2024. online ARC2 radionica “Ugovor voditelj-izvršitelj obrade”, prijave na: Registracijski obrazac
Poduzetnici (voditelji obrade) vrlo često griješe kad angažiraju izvršitelje obrade koji u njihovo ime i prema njihovim uputama obrađuju osobne podatke, a pritom ne sklope ugovor koji regulira međusobna prava i obveze između voditelja obrade i izvršitelja obrade. Radi se o zakonskoj obvezi iz članka 28. Opće uredbe o zaštiti podataka te se u slučajevima kad takav ugovor nije sklopljen radi o kršenju Opće uredbe o zaštiti podataka koje može imati ozbiljne financijske posljedice i za voditelja i za izvršitelja obrade.
Na ovoj radionici poduzetnici/obrtnici imat će priliku naučiti tko je voditelj obrade, izvršitelj obrade, zajednički voditelj obrade, što u slučajevima kad izvršitelj obrade želi angažirati podizvršitelja i kako ispravno regulirati međusobna prava i obveze.
26.3.2024. online ARC2 radionica “Kako uskladiti web stranicu s GDPR-om?”, prijave na: Registracijski obrazac
Radionica je namijenjena prvenstveno obrtnicima, mikro, malim i srednjim poduzetnicima, ali i svim ostalima koji još uvijek nisu uskladili obradu osobnih podataka putem web stranica sa zakonskim okvirom za zaštitu osobnih podataka.
Na ovoj radionici sudionici će imati prilike saznati koji su to osnovni elementi internetske stranice koji moraju biti usklađeni sa Općom uredbom o zaštiti podataka (GDPR), koji kolačići se mogu smatrati nužnima, a za koje je potrebna privola, u skladu sa Zakonom o elektroničkim komunikacijama i Općom uredbom o zaštiti podataka.
Poduzetnici će dobiti konkretne smjernice kako treba izgledati privola za obradu osobnih podataka putem kolačića (eng. cookie banner), kako napisati pravila privatnosti, koje tehničke i organizacijske mjere su potrebne za funkcioniranje online usluga te koji su besplatni alati dostupni poduzetnicima za samostalnu provjeru internetskih stranica.
9.4.2024. oline ARC2 radionica “Kako postati uspješan službenik za zaštitu podataka?”, prijave na Registracijski obrazac
Ova radionica namijenjena je svim službenicima za zaštitu podataka, ali i voditeljima/izvršiteljima obrade koji žele steći bolje razumijevanje i uvid u zadaće i dužnosti službenika za zaštitu podataka.
Organizacije su u obvezi imenovati službenike za zaštitu podataka u slučajevima:

(a) obradu provodi tijelo javne vlasti ili javno tijelo, osim za sudove koji djeluju u okviru svoje sudske nadležnosti,
(b) osnovne djelatnosti voditelja obrade ili izvršitelja obrade sastoje se od postupaka obrade koji zbog svoje prirode, opsega i/ili svrha iziskuju redovito i sustavno praćenje ispitanika u velikoj mjeri, ili
(c) osnovne djelatnosti voditelja obrade ili izvršitelja obrade sastoje se od opsežne obrade posebnih kategorija podataka na temelju članka 9. i osobnih podataka u vezi s kaznenim osudama i kažnjivim djelima iz članka 10.
Ukoliko ste u obvezi imenovati službenika za zaštitu podataka ili ga želite imenovati dobrovoljno, tada imenovani službenik mora imati potrebna znanja iz područja zaštite osobnih podataka, ne smije biti na radnom mjestu koje ga može dovesti u sukob interesa te mora razumjeti koje su njegove zadaće kako bi mogao uspješno obavljati svoj posao.

16.4.2024. online ARC2 radionica  “Zaštita osobnih podataka i usklađivanje s GDPR-om u turizmu”, prijave na: Registracijski obrazac
Radionica je namijenjena isključivo  poduzetnicima i obrtnicima iz sektora turizma, čijim je specifičnim potrebama prilagođen program radionice.
Naime, turizam je specifičan zbog velikog protoka ljudi, užurbanog tempa rada i obrade velike količine osobnih podataka hrvatskih i stranih državljana. Opća uredba o zaštiti podataka je na snazi od 25. svibnja 2018. godine i dužni su je poštovati svi koji obrađuju osobne podatke građana Europske unije. Nepoštivanje odredbi Opće uredbe o zaštiti podataka i nepoduzimanje odgovarajućih mjera zaštite osobnih podataka može rezultirati povredama osobnih podataka, nepovjerenjem klijenata u pružatelje turističkih usluga, a samim time i padom ugleda, financijskim gubitcima i visokim novčanim kaznama.
Sudionici radionice saznat će koje ključne korake moraju poduzeti kako bi uskladili poslovanje s Općom uredbom o zaštiti podataka te dobiti odgovore na svoja pitanja iz područja zaštite osobnih podataka.
 
