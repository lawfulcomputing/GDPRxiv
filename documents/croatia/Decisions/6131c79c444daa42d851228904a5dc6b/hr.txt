

Povodom Dana sigurnijeg interneta, udruga Suradnici u učenju, CARNET i Nacionalni CERT s partnerima i ove godine organiziraju online konferenciju “Potraga za boljim internetom” koja će se održati 7. veljače 2023. od 10 do 18 sati. Cilj je poslati snažnu poruku o važnosti prevencije elektroničkog nasilja, zaštite osobnih podataka djece, stvaranja sigurnog virtualnog okružja te dostupnosti kvalitetnih internetskih sadržaja za djecu i mlade.
Poveznica za sudjelovanje na konferenciji i program
Konferenciju “Potraga za boljim internetom” organiziraju udruga Suradnici u učenju, CARNET i Nacionalni CERT s partnerima: Agencijom za zaštitu osobnih podataka, Agencijom za elektroničke medije, Hrabrim telefonom, Pravobraniteljicom za djecu, Hrvatskom regulatornom agencijom za mrežne djelatnosti, portalom Medijska pismenost, Agencijom za mobilnost i programe Europske unije, Agencijom za odgoj i obrazovanje, CroAI udrugom, školama partnerima projekta Budi internet genijalac, Oracleom, Microsoftom i Googleom.
Brojne odlične ideje i materijale za radionice koje se mogu provoditi u školama povodom Dana sigurnijeg interneta, ali i tijekom cijele školske godine, donosi Googleov program Budi internet genijalac koji u Hrvatskoj provodi udruga Suradnici u učenju.
Ove godine povodom Dana sigurnijeg interneta, Udruga Suradnici u učenju pripremila je i kazališnu predstavu Internet genijalci koja će se premijerno održati u četvrtak, 9. veljače 2023. u kazalištu Trešnja (Moščenićka 1, Zagreb) s početkom u 18 sati. Predstava je osmišljena za djecu od 8 do 12 godina, ali bit će zanimljiva i mlađima i starijima.
Udruga Suradnici u učenju provodi različite programe za podizanje razine osviještenosti o primjerenom, odgovornom i sigurnom korištenju interneta od 2008., a program Budi internet genijalac se sastoji od različitih aktivnosti koje se nadovezuju na kurikulum Budi internet genijalac, igru Interland i niz obrazovnih sadržaja koje je su mentori udruge pripremili za Hrvatsku. “Svake školske godine provode se radionice za učitelje, bilo uživo u školama, bilo online u obliku webinara i tečajeva kojima se učiteljima pokazuje na koje načine mogu implementirati te obrazovne sadržaje i aktivnosti u svojim školama”, ističe Lidija Kralj, voditeljica razvoja u udruzi Suradnici u učenju.
Pored edukacija učitelja, udruga Suradnici u učenju  organizira i radionice za djecu i roditelje na kojima imaju prilike zajedno učiti kako biti mudri digitalni građani, sigurno se koristiti internetom te pomoći jedni drugima, rješavajući zadatke uz koje se dobro zabavljaju i provode kvalitetno vrijeme zajedno. Radionicu za suradničke aktivnosti roditelja i učenika od 1. do 8. razreda osnovne škole, koja se može provesti u sklopu roditeljskog sastanka, dana otvorenih vrata ili drugih događanja u školi, osmislili su članovi udruge Suradnici u učenju, a materijali s uputama za voditelje radionica, zajedno s radnim listićima mogu se preuzeti na poveznici: https://ucitelji.hr/big-materijali-za-roditeljski/.
Udruga Suradnici u učenju izradila je čitav niz edukativnih materijala korisnih za učitelje, roditelje i učenike:

Kurikulum Budi internet genijalac
Avanturistična igra koja stavlja ključne lekcije digitalne sigurnosti u praksu. Igra omogućava djeci stvaranje dobrih navika u digitalnom svijetu. Uči ih razumjeti digitalnu interakciju (i njezine posljedice) u sigurnom, obrazovnom okruženju Interland
5 podsjetnika s brzim savjetima za sigurniji internet
Plakati
Materijali za roditelje
Materijali za učitelje
Materijali za učenike 

i mnogi drugi edukativni materijali dostupni su na: Udruga Suradnici u učenju.
Edukativni materijali AZOP-a:
Kako zaštititi osobne podatke djece i zaposlenika škole
Djeca i mladi u svijetu modernih tehnologija
Građani, upoznajte svoja prava
Kako zaštititi svoje osobne podatke online


PROGRAM KONFERENCIJE
10:00 – 10:15 Otvaranje: Nataša Glavor, pomoćnica ravnatelja za Nacionalni CERT i Darko Rakić, predsjednik udruge Suradnici u učenju
10:10 – 10: 30 Maja Hainc i Darko Rakić, Suradnici u učenju: Obrazovni sadržaji i aktivnosti Budi internet genijalac
10:30 – 10:45 Dražen Oreščanin, CroAI: Privatnost i zaštita podataka
10:45 – 11:05 Ana Dokler, medijskapismenost.hr: Utjecaj digitalnih medija na mentalno zdravlje mladih – jedna od najčešćih briga mladih i roditelja
11:05 – 11:25 Matija Cvek, AZOO: Digitalna reputacija 
11:20 – 11:45 Olivela Franko, OŠ Maria Martinolića: Kako se u školi nosimo  s  izazovima interneta
11:45 – 12:05 Kruna Crnjak, Hrabri telefon: Cyberbullying među učenicima 
12:05 – 12:25 Maja Novalić i Valentina Šakić Vražić, OŠ Ivana Kukuljevića Sisak
12:25 – 12:45 Anamarija Mladinić, AZOP: Moraju li svi znati tko si? Zaštitite svoj virtualni identitet!
12:45 – 13:05 Vesna Majdandžić i Valentina Blašković, Suradnici u učenju: Multimedijska izložba stripova Budi internet genijalac
13:05 – 13:25 Martina Silov, CroAI: Izazovi umjetne inteligencije 
13:25 – 13:45 Jakov Kiš, CARNET CERT: HACKNITE natjecanje za srednje škole
13:45 – 14:05 Jakov Kiš, CARNET CERT: 10 godina Europskog mjeseca kibernetičke sigurnosti
14:05 – 14:25 Helenca Pirnat Dragičević, Pravobraniteljica za djecu: Prava djece u odnosu na  digitalno okruženje
14:25 – 14:45 Pina Žilić, OŠ Mate Lovraka: Autorska prava i lijepo ponašanje na internetu
14:45 – 15:05 Davorka Lovrić Vlašić, OŠ Ivan Goran Kovačić Gora: Internet genijalac može biti svatko
15:05 – 15:25 Adele Tante, OŠ Braća Glumac Lastovo: Kritičko pristupanje internetskim sadržajima
15:25 – 15:45 OŠ Popovača
15:45 – 16:05 Alenka Miljević, eTwinning ambasadorica Agencije za mobilnost i projekte Europske unije: eTwinning i sigurnost na internetu
16:05 – 16:25 Gordana Kulišić, HAKOM: Kalkulator privatnosti 
16:25 – 16:45 Hrvoje Vešligaj, Microsoft
16:45 – 17:05 Valentina Blašković i Kristina Slišurić: Predstavljanje online izazova “Potraga za boljim internetom” za učenike
17:05 – 17:25 Sanja Janeš i Gordana Sokol, Suradnici u učenju: Predstavljanje online izazova “Potraga za boljim internetom” za učitelje i roditelje
17:25 – 17:45 Lidija Kralj i Katica Konstantinović, Suradnici u učenju: Potraga za boljim internetom – društvena igra 
17:45 – 18:00 Zatvaranje konferencije
