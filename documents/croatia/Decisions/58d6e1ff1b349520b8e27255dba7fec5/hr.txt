

Sva mjesta na događanju su popunjena. Prijave više nisu moguće.
Agencija za zaštitu osobnih podataka 26. siječnja 2024. godine po 18. puta zaredom prigodno obilježava Europski dan zaštite osobnih podataka. Naime, u svrhu podizanja svijesti javnosti o temeljnom ljudskom pravu – pravu na zaštitu osobnih podataka i privatnosti, Vijeće Europe je, uz potporu Europske komisije, 2006. godine proglasilo 28. siječanj europskim Danom zaštite podataka, koji se u svijetu još naziva i Dan privatnosti.
Ovom prigodom Agencija organizira konferenciju pod nazivom „Poduzetnici i nove tehnologije“ namijenjenu prvenstveno malim i srednjim poduzetnicima, koja će se održati 26. siječnja 2024. u dvorani Dubrovnik, Ericsson Nikola Tesla, Krapinska 45, Zagreb.
Obilježavanje ovogodišnjeg Europskog dana zaštite osobnih podataka koristimo kako bi predstavili web alat „Olivia“, virtualnu učiteljicu i asistenticu za usklađivanje s GDPR-om, zahvaljujući kojoj će poduzetnici imati priliku naučiti koje su njihove osnovne obveze, testirati svoje znanje i izraditi osnovne dokumente kojima mogu dokazati usklađenost s propisima o zaštiti osobnih podataka.
Naime, mali i srednji poduzetnici najčešće ne raspolažu s dovoljno financijskih i ljudskih resursa potrebnih za usklađivanje s propisima o zaštiti podataka te upravo iz tog razloga Agencija za zaštitu osobnih podataka provodi europski projekt ARC II (Awareness Raising Campaign for SMEs), koji za cilj ima povećati znanje malih i srednjih poduzeća i bolje razumijevanje njihovih obveza u skladu s GDPR-om te pravnim okvirom o zaštiti osobnih podataka. U okviru navedenog projekta, Agencija za zaštitu osobnih podataka s partnerima razvija digitalni alat nazvan “Olivia“ koji je besplatan, dostupan svima te prilagođen specifičnim potrebama malih i srednjih poduzeća.
U ovoj prvoj projektnoj fazi, Olivia sadrži 7 modula koji se kontinuirano unapređuju te Vas pozivamo da posjetite stranicu https://olivia-gdpr-arc.eu/hr i isprobate funkcionalnosti koje Olivia trenutno nudi.
U prvom dijelu događanja koje organiziramo povodom Europskog dana zaštitu osobnih podataka, sudionici će uz vodstvo mentora, stručnjaka za zaštitu podataka, imati priliku testirati nove funkcionalnosti web alata Olivia te postavljati pitanja vezano za sljedeće module/teme: načela obrade osobnih podataka, procjena učinka na zaštitu podataka, evidencije aktivnosti obrade, organizacijske mjere, videonadzor, odnos voditelj-izvršitelj obrade i prava ispitanika.
U drugom dijelu događanja održat će se panel diskusija o uzbudljivim novim mogućnostima koje donosi umjetna inteligencija. Sudionici će imati prilike čuti kako tehnološke inovacije bazirane na umjetnoj inteligenciji mogu unaprijediti poslovanje, smanjiti troškove te općenito povećati efikasnost poslovanja. No, istovremeno, ove inovacije nose sa sobom mnogobrojne rizike i mogu ugroziti naše pravo na zaštitu osobnih podataka, privatnost i druga ljudska prava.
Sudjelovanje je besplatno. Događanje je namijenjeno isključivo mikro, malim, srednjim poduzetnicima i obrtnicima. Sva mjesta na događanju su popunjena. Prijave više nisu moguće.
 
 
