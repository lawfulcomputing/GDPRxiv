
Tijekom zadnje plenarne sjednice održane 28. ožujka,  EDPB je usvojio pismo namijenjeno Europskom parlamentu, Vijeću i Europskoj komisiji o razmjeni podataka u svrhu sprječavanja pranja novca i financiranja terorizma (AML/CFT). Ovo pismo naglašava značajne rizike za privatnost i zaštitu podataka koje predstavljaju neke izmjene i dopune koje je uvelo Vijeće, a koje bi dopustile privatnim subjektima, pod određenim uvjetima, međusobnu razmjenu osobnih podataka u svrhe sprječavanja pranja novca i financiranja terorizma u vezi sa „sumnjivim transakcijama” i prikupljenim podacima tijekom izvršavanja obveza dubinske analize klijenta.
EDPB izražava ozbiljnu zabrinutost u pogledu zakonitosti, nužnosti i proporcionalnosti ovih odredbi, koje bi mogle rezultirati obradom vrlo velikih razmjera od strane privatnih subjekata. EDPB smatra da izmjene i dopune ne određuju na odgovarajući način uvjete pod kojima je takva obrada opravdana te da ne pružaju dovoljne zaštitne mjere s obzirom da bi takva obrada mogla imati značajan utjecaj na pojedince, poput stavljanja na crnu listu i isključenja iz financijskih usluga. EDPB stoga preporučuje suzakonodavcima da te odredbe ne uključe u konačni tekst Prijedloga Uredbe o sprječavanju pranja novca i financiranja teorizma.

