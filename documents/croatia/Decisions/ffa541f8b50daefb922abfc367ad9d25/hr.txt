
U organizaciji Agencije za zaštitu osobnih podataka i Centra za nestalu i zlostavljanu djecu, u ponedjeljak 18. prosinca 2023., u prostorijama Centra u Višnjevcu održana je konferencija “Objasni mi taj GDPR” za učenike, djelatnike škola i vrtića.
Konferencija posvećena najranjivijoj skupini društva – djeci, održana je u dva dijela kako bi znanja usvojili sami učenici, ali i oni koji o njima brinu dok su u vrtićima i školskim klupama. Tako su u prvom dijelu konferencije za učenike organizirane dvije interaktivne radionice, gdje su učenici imali priliku naučiti kako prepoznati zlostavljanje putem interneta, kako se zaštititi i što mogu poduzeti ukoliko se susretnu s istim.
Za djelatnike škola i vrtića, u drugom dijelu konferencije, predstavnice Agencije održale su radionicu „Kako zaštititi osobne podatke djece u školskim i predškolskim ustanovama?“, koje su kroz 10 ključnih koraka objasnile kako se uskladiti s Općom uredbom o zaštiti podataka, a samim time i osigurati zaštitu osobnih podataka djece.
Na primjerima iz prakse te najčešćim pitanjima i nedoumicama s kojima se susreću djelatnici odgojno-obrazovnih ustanova, sudionicima su pružene konkretne smjernice i prezentirana rješenja najčešćih problema. Primjerice, pokazalo se kako odgojno-obrazovne ustanove često ne znaju odrediti pravni temelj te za svaku obradu osobnih podataka traže privolu smatrajući kako je ona potrebna.
Inače, ovo je tek prva u nizu zajedničkih aktivnosti AZOP-a i Centra za nestalu i zlostavljanu djecu, nakon što su 7. prosinca 2023. ravnatelj Agencije Zdravko Vukić i voditelj Centra Tomislav Ramljak potpisali Sporazum o suradnji Agencije i Centra, zahvaljujući kojem će se zajedničkim snagama podizati razina svijesti o zaštiti podataka djece u virtualnom okruženju.
Također, konferencija je bila prilika i za najavu trodnevnog edukativnog programa za službenike za zaštitu podataka u odgojno-obrazovnom sektoru. Ovaj program, prvi takve vrste u Republici Hrvatskoj, bit će dostupan od veljače 2024. godine i obuhvatit će online i uživo predavanja. Sudionici koji uspješno završe program dobit će potvrdu o položenom tečaju.
 








Edukacija







Edukacija







Radionica za učenike









