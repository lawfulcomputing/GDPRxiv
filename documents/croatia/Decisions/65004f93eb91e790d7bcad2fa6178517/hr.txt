
21.12.2022.
Agencija za zaštitu osobnih podataka provodi nadzorno postupanje nad voditeljem obrade B2 Kapital d.o.o. zbog „curenja“ osobnih podataka te će po završetku postupka obavijestiti javnost o utvrđenom. Upućujemo građane da od predmetnog voditelja obrade (B2 Kapital d.o.o.), sukladno pravima koje im jamči Opća uredba o zaštiti podataka, zatraže pristup svojim osobnim podacima i dostavu informacije jesu li njihovi osobni podaci i u kojem opsegu obuhvaćeni povredom osobnih podataka. Kontakt službenika za zaštitu podataka B2 Kapital: zastita-osobnih-podataka@b2kapital.hr.
Vezano uz česte upite građana za naknadu štete u slučaju povrede njihovih osobnih podataka; svaka osoba koja je pretrpjela materijalnu ili nematerijalnu štetu zbog obrade osobnih podataka protivno odredbama Opće uredbe o zaštiti podataka, ima pravo pravo na naknadu materijalne i nematerijalne štete od voditelja ili izvršitelja obrade za pretrpljenu štetu. No, naglašavamo kako Agencija za zaštitu osobnih podataka NIJE nadležno tijelo za naknadu štete. Svatko tko je pretrpio nematerijalnu ili materijalnu štetu ima pravo pokrenuti postupak za ostvarivanje prava na naknadu štete pred nadležnim sudom (u Republici Hrvatskoj to je općinski sud).
Također, koristimo priliku kako bi građane upozorili da u slučajevima kada se osobni podaci kao npr. ime i prezime, OIB, e-mail, broj mobitela i slično nađu u rukama zlonamjernika, osobitu pažnju trebaju obratiti na e-mailove i poruke koje će dobivati, jer postoji velika mogućnost da će napadač pokušati doći i do drugih osobnih podataka, kao što su to primjerice podaci s bankovne kartice. Nakon sigurnosnih incidenata u kojima osobni podaci postanu dostupni osobama nepoznatih namjera, očekuje se i porast internetskih prijevara, kao što je primjerice phishing. Phishing se odnosi na internetske prijevare u vidu lažnih e-poruka koje izgledaju kao da su ih poslale legitimne organizacije (primjerice banka ili internet stranica za kupovinu), a koje primatelja navode na dijeljenje osobnih, financijskih ili sigurnosnih podataka. Na ovaj način prevaranti dobivaju pristup korisničkim imenima, lozinkama ili podacima s kreditnih kartica. U takvim e-porukama od pojedinca se najčešće traži da preuzme priloženi dokument ili klikne na poveznicu.
UPOZORENJE! Nemojte odgovarati na sumnjivu e-poruku ili otvoriti privitak! Nemojte kliknuti na poveznicu već upišite adresu u preglednik! Ne odgovarajte na poruke u kojima vas netko traži da mu pošaljete presliku bankovne kartice, bankovni pin, lozinku ili neki drugi strogo povjerljiv osobni podatak!
Prijevare i pokušaje prijevara mogu se prijaviti nadležnim tijelima (policiji), a koja su ovlaštena postupati po eventualnom počinjenju mogućeg kaznenog djela (zlouporaba osobnih podataka) te isto nije u djelokrugu ove Agencije.
Postoji čitav niz internetskih prijevara o kojima je moguće informirati se u Europolovoj informativnoj brošuri: https://www.europol.europa.eu/sites/default/files/documents/hr.pdf i na MUP-ovom kanalu Prijevare i računalna sigurnost.
Više savjeta za samozaštitno ponašanje možete pronaći na linku: https://azop.hr/savjeti-gradanima-za-samozastitno-ponasanje/
