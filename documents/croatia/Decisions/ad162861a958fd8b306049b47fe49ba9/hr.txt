

Agencija za zaštitu osobnih podataka i Hrvatska udruga poslodavaca vas pozivaju na besplatno savjetovanje pod nazivom “6. rođendan GDPR-a: jesmo li konačno svladali GDPR i kako se suočiti s novim izazovima?”  koje će se održati 10. lipnja 2024. godine na adresi Heinzelova 60, WESPA Spaces.
Sudjelovanje na savjetovanju je besplatno, ali je registracija obavezna putem online obrasca:  https://ec.europa.eu/eusurvey/runner/HUP-ARC2-savjetovanje-zagreb-10-6-2024
Svaki sudionik savjetovanja dobit će potvrdu o sudjelovanju.
Ovo savjetovanje je aktivnost u okviru EU projekta ARC2 koji Agencija provodi s ciljem pružanja potpore mikro, malim i srednjim poduzetnicima u usklađivanju poslovanja s zakonskim propisima o zaštiti podataka. Ujedno, ovim savjetovanjem obilježavamo 6. godinu pune primjene GDPR-a. Agencija ističe da i nakon 6 godina poduzetnici i dalje imaju puno nejasnoća vezano za usklađivanje s GDPR-om te im na ovaj način želi pružiti konkretnu potporu kako bi podigli razinu usklađenosti u svojim organizacijama na višu razinu i izbjegli visoke novčane kazne predviđene za kršenje GDPR-a.
U okviru ARC2 projekta izradili smo online alat Olivia https://olivia-gdpr-arc.eu/hr koji vam može pomoći da savladate osnove GDPR-a i izradite dokumentaciju s kojom ćete tijekom AZOP-ovog nadzora dokazati usklađenost. Potvrde o završenim tečajima mogu poduzetnicima i službenicima za zaštitu podataka poslužiti kao dokaz o stjecanju znanja iz područja zaštite osobnih podataka.
Cilj Opće uredbe o zaštiti podataka je zaštititi osobne podatke fizičkih osoba, pružiti kontrolu građanima nad njihovim osobnim podacima te stvoriti visoku i ujednačenu razinu zaštite osobnih podataka u Europskoj uniji.
Opća Uredba o zaštiti podataka određuje koja su prava pojedinaca, a u skladu s tim i koje su obveze subjekata koji obrađuju osobne podatke. Opću uredbu o zaštiti podataka dužni su poštovati svi poslovni subjekti koji prikupljaju, pohranjuju i na bilo koji način obrađuju osobne podatke hrvatskih građana i građana s područja Europskog gospodarskog prostora.
Krajnje je vrijeme je da poduzeća, tijela javne vlasti i svi voditelji/izvršitelji obrade shvate da je rok za prilagodbu odavno prošao te kako nakon 6 godina od početka pune primjene GDPR-a, neinformiranost i neznanje ne mogu predstavljati opravdanje i izgovor za kršenje temeljnih prava hrvatskih i europskih građana- prava na zaštitu osobnih podataka.
Iako je prošlo 6 godina od početka pune primjene Opće uredbe o zaštiti podataka, stanje usklađenosti u organizacijama u Hrvatskoj i dalje nije na zadovoljavajućoj razini.
Proteklih godina, Europska unija radi na prilagodbi svojeg  EU zakonodavstva kako bi učinkovitije reagirala na tehnološki razvoj i kontinuirane promjene u digitalno doba.
UREDBA (EU) 2022/2065 EUROPSKOG PARLAMENTA I VIJEĆA od 19. listopada 2022. o jedinstvenom tržištu digitalnih usluga i izmjeni Direktive 2000/31/EZ (Akt o digitalnim uslugama) primjenjuje se od 17. veljače 2024. Predmetnom Uredbom Uredbom (EU) 2022/2065 se propisuje odgovornost pružatelja digitalnih usluga koji nastupaju kao posrednici između potrošača i onoga što potrošači kupuju putem platformi – roba, usluga i sadržaja. Na taj se način želi bolje zaštiti korisnike digitalnih usluga i njihova temeljna prava na internetu, uspostaviti snažan pravni okvir za transparentnost i odgovornost internetskih platformi te osigurati jedinstven, ujednačen pravni okvir na razini Europske unije (EU).
UREDBA (EU) 2022/1925 EUROPSKOG PARLAMENTA I VIJEĆA od 14. rujna 2022. o pravednim tržištima s mogućnošću neograničenog tržišnog natjecanja u digitalnom sektoru i izmjeni direktiva (EU) 2019/1937 i (EU) 2020/1828 (Akt o digitalnim tržištima) primjenuje se od svibnja 2023. godine i nameće obveze i zabrane digitalnim platformama koje su identificirane kao nadzornik pristupa, eng. gatekeepers nastojeći osigurati pravedna i konkurentna digitalna tržišta u EU-u.
UREDBA (EU) 2022/868 EUROPSKOG PARLAMENTA I VIJEĆA od 30. svibnja 2022. o europskom upravljanju podacima i izmjeni Uredbe (EU) 2018/1724 (Akt o upravljanju podacima) primjenuje se od rujna 2023. godine. Cilj ove Uredbe je olakšati dobrovoljno dijeljenje osobnih i neosobnih podataka između imatelja podataka i korisnika podataka diljem EU-a, uključujući ponovnu upotrebu podataka javnog sektora, pružanje usluga posrednika u podacima i dijeljenje podataka u altruističke svrhe.
UREDBA EUROPSKOG PARLAMENTA I VIJEĆA o usklađenim pravilima za pravedan pristup podacima i njihovu uporabu (Akt o podacima) obvezuje proizvođače i pružatelje usluga da svojim korisnicima, bilo tvrtkama ili pojedincima, omoguće pristup i ponovnu upotrebu podataka generiranih korištenjem njihovih proizvoda ili usluga. Korisnicima također omogućuje dijeljenje tih podataka s trećim stranama – na primjer, vlasnici automobila mogli bi u budućnosti odlučiti dijeliti određene podatke o vozilu s mehaničarom ili svojim osiguravajućim društvom. Ova Uredba bi pojedincima i tvrtkama trebala dati veću kontrolu nad njihovim podacima kroz ojačano pravo na prenosivost, jednostavno kopiranje ili prijenos podataka s različitih usluga, gdje se podaci generiraju putem pametnih objekata, strojeva i uređaja.
2024. godine u Europskom parlamentu usvojen je Akt oumjetnoj inteligenciji, a isti predstavlja prvi sveobuhvatni pravni okvir za umjetnu inteligenciju u svijetu. Cilj je novih pravila poticati pouzdanu umjetnu inteligenciju u Europi i izvan nje osiguravanjem da sustavi umjetne inteligencije poštuju temeljna prava, sigurnost i etička načela te uklanjanjem rizika vrlo snažnih i utjecajnih modela umjetne inteligencije.
Tijekom ovog savjetovanja poduzetnici će imati prilike upoznati se sa primjerima dobre prakse i novitetima iz područja zaštite osobnih podataka, a ujedno i postaviti svoja pitanja te razriješiti nedoumice koje imaju vezano za usklađivanje sa zakonskim okvirom za zaštitu osobnih podataka.
Radi se o zadnjem savjetovanju organiziranom u okviru ARC2 projekta namijenjenog poduzetnicima, zato ne propustite ovu priliku i registrirajte se čim prije jer je broj mjesta ograničen!
 
PROGRAM SAVJETOVANJA
“6. rođendan GDPR-a: jesmo li konačno svladali GDPR i kako se suočiti s novim izazovima?”
Adresa: Heinzelova 60, WESPA Spaces
10:00 – 11:00 “Nadzorne i istražne aktivnosti AZOP-a: kako dokazati pouzdanost i izbjeći novčane kazne?“
11:00  – 11:20 PAUZA
11:20 – 12:20 “DSA; DMA; DGA; DA, AI ACT: noviteti za organizacije i nadzorna tijela”
12:20 – 12:40 PAUZA
12:40 – 13:00 “Kako zaposlenicima objasniti zašto je važna zaštita osobnih podataka?”
13:10 – 14:00 PITANJA I ODGOVORI
https://arc-rec-project.eu/edukativni-materijali/
Olivia- alat za usklađivanje s GDPR-om: https://olivia-gdpr-arc.eu/hr
 
 
