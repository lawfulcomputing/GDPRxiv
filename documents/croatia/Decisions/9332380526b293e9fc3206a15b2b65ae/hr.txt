


Na traženje članova Hrvatske udruge poslodavaca, a s ciljem što bolje informiranosti poslodavaca i poduzetnika o propisima koje imaju otežanu primjenu u praksi, u okviru EU projekta ARC 2, Agencija za zaštitu osobnih podataka u suradnji s HUP Regionalnim uredom Osijek organizira 3 savjetovanja na temu: „Kako se pripremiti za nadzor AZOP-a?“ po sljedećem rasporedu:
5.09. utorak Slavonski Brod – Velika vijećnica Brodsko-posavske županije, Petra Krešimira IV 1, Slavonski Brod, 10:00 – 13:00 sati
06.09. srijeda Vinkovci – dvorana na I. katu Poduzetničkog inkubatora Vinkovci, Dragutina Žanića Karle 16, Vinkovci, 10:00 – 13:00 sati
07.09. četvrtak Antunovac – Konferencijska dvorana na II. katu Poduzetničkog inkubatora i akceleratora Antunovac, Gospodarska zona Antunovac 23, Antunovac, , 10:00 – 13:00 sati
Cilj Opće uredbe o zaštiti podataka je zaštititi osobne podatke fizičkih osoba, pružiti kontrolu građanima nad njihovim osobnim podacima te stvoriti visoku i ujednačenu razinu zaštite osobnih podataka u Europskoj uniji. Opća Uredba o zaštiti podataka određuje koja su prava pojedinaca, a u skladu s tim i koje su obveze subjekata koji obrađuju osobne podatke. Opću uredbu o zaštiti podataka dužni su primjenjivati svi poslovni subjekti koji prikupljaju, pohranjuju i na bilo koji način obrađuju osobne podatke hrvatskih građana i građana s područja Europskog gospodarskog prostora.
Nakon više od 5 godina pune primjene GDPR-a, mnogobrojne nadzorne, ali i edukativne aktivnosti koje je Agencija provela jasno su pokazale da razina usklađenosti s zakonodavnim okvirom za zaštitu podataka u Republici Hrvatskoj nije na zadovoljavajućoj razini. Agencija kontinuirano pruža potporu prvenstveno službenicima za zaštitu osobnih podataka i mikro, malim i srednjim poduzetnicima kroz projekte EU-a ARC i ARC2. Krajnje je vrijeme je da poduzeća, tijela javne vlasti i svi voditelji/izvršitelji obrade shvate da je rok za prilagodbu odavno prošao te kako nakon 5 godina od početka pune primjene GDPR-a, neinformiranost i neznanje ne mogu predstavljati opravdanje i izgovor za kršenje temeljnih prava hrvatskih i europskih građana.
Nadalje, ovom prilikom Agencija želi ukazati i na ključnu ulogu u sustavu zaštite osobnih podataka koju imaju službenici za zaštitu podataka, a upravo oni su vrlo često najslabija karika.
Osim odgovarajućeg znanja iz područja zaštite osobnih podataka, službenici moraju dobro poznavati poslovne procese organizacije u kojoj rade, kontinuirano se educirati, a ujedno i educirati zaposlenike u organizaciji u kojoj djeluju kao službenici.
Cilj organizacije ovog savjetovanja je pružiti voditeljima i izvršiteljima obrade i službenicima za zaštitu podataka mogućnost da se upoznaju s najnovijim trendovima i primjerima dobre prakse iz područja zaštite osobnih podataka, podijele s AZOP-ovim stručnjacima probleme s kojima se susreću u primjeni GDPR-a te uz njihovu potporu nađu rješenja koja će podići razinu usklađenosti u njihovim organizacijama na višu razinu.Agencija ističe kako ulaganje u zaštitu osobnih podatka i informacijsku sigurnost već dugo nije ulaganje koje je potrebno i poželjno, već je postalo ulaganje koje je nužno i neophodno za uspješno poslovanje. GDPR je došao s namjerom da ostane, a zaštita podataka će u eri velikih podataka i umjetne inteligencije postajati sve važnija, kao što smo mogli vidjeti na primjeru zabrane Chat GPT-a u Italiji.
PROGRAM
“Kako se pripremiti za nadzor AZOP-a?”
10:00 – 10:10 Uvodni govori
predstavnik HUP Reg. ureda Osijek
predstavnik Agencije za zaštitu osobnih podataka
10:10 – 11:00 “10 ključnih koraka za usklađivanje s GDPR-om za mikro, male i srednje poduzetnike: implementacija GDPR-a na primjeru iz prakse”
Iva Katić, mag.iur, voditeljica Službe za pravno savjetovanje, suradnju i projekte i predsjednica Povjerenstva za izricanje novčanih kazni, Agencija za zaštitu osobnih podataka
11:00 – 12:00 „Usklađivanje poslovnih procesa s GDPR-om: u čemu poduzetnici najviše griješe i kako prestati griješiti?“
Iva Katić, mag.iur, voditeljica Službe za pravno savjetovanje, suradnju i projekte i predsjednica Povjerenstva za izricanje novčanih kazni, Agencija za zaštitu osobnih podataka
12:00 – 13:00 „Nadzorne i istražne aktivnosti AZOP-a: kako dokazati pouzdanost i usklađenost s GDPR-om?“
Siniša Kovačić, voditelj Službe za nadzor, istrage, tehnologije i sigurnost, Agencija za zaštitu osobnih podataka
Ova interaktivna radionica namijenjena je prvenstveno mikro, malim i srednjim poduzetnicima, ali i svim zainteresiranima.
Sudjelovanje na radionici je besplatno.
Zbog ograničenog broja mjesta, molimo da svoje sudjelovanje prijavite do srijede 06. rujna 2023. godine do 12 sati elektronskim putem na: hup-osijek@hup.hr


