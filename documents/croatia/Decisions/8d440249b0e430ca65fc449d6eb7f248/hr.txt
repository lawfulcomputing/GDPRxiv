
Ravnatelj Agencije Zdravko Vukić sudjelovao je na panelu u okviru III. Međunarodnog kongresa pravnika koji se održava od 27. veljače do 2. ožujka na Bledu u Sloveniji.
Panel diskusija o zaštiti osobnih podataka u susjednim zemljama okupila je ravnatelje agencija za zaštitu osobnih podataka Hrvatske, Bosne i Hercegovine i Srbije. Tom prilikom ravnatelj Vukić predstavio je ovlasti koje Agencija ima te kako se vode postupci koji mogu rezultirati i upravnim novčanim kaznama. Istaknuo je kako je prošle godine AZOP izrekao najveći broj upravnih novčanih kazni dosada, njih 28, u ukupnom iznosu od 8,27 milijuna eura te da se među njima nalazi i najveća kazna u povijesti Agencije u iznosu od 5,47 milijuna eura zbog teških kršenja Uredbe.
Kada je riječ o najvećim izazovima, ravnatelj ih je nabrojao nekoliko, među kojima je i nedovoljna svijest građana, ali i voditelja obrade o zaštiti osobnih podataka u Republici Hrvatskoj. Upravo iz tog razloga Agencija posvećuje veliku pažnju aktivnostima podizanja svijesti o važnosti zaštite osobnih podataka, kroz provedbu projekata i brojnih edukativnih aktivnosti. „Određeni izazovi postoje u interakciji GDPR-a s drugim zakonima, primjerice Direktivom o e-privatnosti, a puno se govori i o umjetnoj inteligenciji i obradama osobnih podataka koje postoje unutar takvih sustava. Mislimo da ćemo biti odgovorni za nadolazeći Akt o umjetnoj inteligenciji i to su izazovi o kojima treba razmišljati unaprijed.“, rekao je ravnatelj Vukić.
Na kraju se osvrnuo i na obradu biometrijskih podataka, koja je u Republici Hrvatskoj detaljnije uređena Zakonom o provedbi Opće uredbe o zaštiti podataka „Riječ je o tehnologiji koja je rizična za pravo na zaštitu osobnih podataka, međutim i za druge vrijednosti demokratskog društva. Kao demokratskom društvu bitno je da vodimo računa o tome da ne postoji masovan nadzor naših građana iz razloga sigurnosti. Vidjeli smo primjere zloupotrebe kamera koje koriste tehnologiju prepoznavanja lica, primjerice u Kini gdje se na taj način provodi masovan nadzor građana u smislu kontrole njihova ponašanja.“, istaknuo je Zdravko Vukić te zaključio da organizacije koje imaju pravnu osnovu obrađivati biometrijske podatke, moraju temeljito i na odgovarajući način razmotriti sigurnost takve obrade.
Organizatori Kongresa – KEC grupa, kao i panelisti, uputili su čestitku ravnatelju Zdravku Vukiću na ponovnom imenovanju ravnateljem AZOP-a, uz želje za nastavak uspješnog rada i u sljedeće četiri godine.
Inače, GDPR je glavna tema ovogodišnjeg Kongresa, na kojoj su se brojni stručnjaci za zaštitu podataka okupili su se s ciljem da sudionicima pruže uvid u primjenu Opće uredbe o zaštiti podataka u raznim sektorima te odgovore na sve nedoumice koje imaju u svom poslovanju, a tiču se zaštite osobnih podataka.
 






































 
