
Agencija za zaštitu osobnih podataka u okviru ARC2 projekta organizirala je besplatnu radionicu s vježbama: „Organizacijske i tehničke mjere u GDPR-u – upravljanje pristupom i zaštita podataka, interni akti, ugovorni odnosi, ispunjavanje prava ispitanika – na primjerima i vježbama“, u ponedjeljak 6. studenog 2023. u Zagrebačkoj školi ekonomije i managementa (ZŠEM).
U uvodnom dijelu radionice, ravnatelj Zdravko Vukić upozorio je kako je Agencija upravo zbog nepoduzimanja odgovarajućih organizacijskih i tehničkih mjera zaštite podataka izrekla visoke upravne novčane kazne: „Apsolutna zaštita ne postoji, ali je potrebno maksimiziranje sigurnosnih mjera, posebice preventivnih, kako bi se rizik od sigurnosnog incidenata sveo na minimum. Naše iskustvo je pokazalo kako je u najvećem broju incidenata ljudski faktor jedna od najslabijih karika, što dovodi do zaključka da je i dalje nedovoljna educiranost zaposlenika o potencijalnim mogućnostima ugroze osobnih podataka s kojima rade i načina na koji ih mogu najbolje štititi. Stoga vjerujem da će ova radionica doprinijeti boljem razumijevanju i ispunjavanju obveza vezanim uz zaštitu podataka.“, rekao je ravnatelj Vukić.
Tijekom jednodnevne radionice s vježbom na studiji slučaja dr. sc. Natalija Parlov Una, vodeći tutor i senior certifikacijski auditor sustava upravljanja informacijskom sigurnošću, obradila je primjerene organizacijske i tehničke mjere i usklađenosti s GDPR-om u kontekstu upravljanja prikupljanjem, pohranom, pristupom i brisanjem podataka, formiranja internih akata, obveza i mogućnosti smanjivanja rizika od kazni prilikom sklapanja ugovornih odnosa s izvršiteljima obrada i načina ispunjavanja prava ispitanika.
Zbog velikog interesa, radionica namijenjena mikro, malim i srednjim poduzetnicima i obrtnicima (voditeljima i izvršiteljima obrade), službenicima ili koordinatorima za zaštitu podataka i svima koji u svom poslovanju imaju potrebu biti osviješteni o rizicima i obvezama vezanim uz zaštitu podataka ili mehanizmima za ispunjavanje prava ispitanika, održat će se u još jednom terminu – 11. prosinca.
 






































