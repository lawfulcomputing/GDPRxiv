




Blagdansko vrijeme donosi mnogo veselja, druženja i dobrih želja. Kako biste i u ovo vrijeme bili sigurni te zadržali dobro raspoloženje, pripremili smo najčešće zamke i online prijevare te savjete kako se od njih zaštititi. Čuvajte svoje i tuđe osobne podatke te uživajte bezbrižno i ovih blagdana!

 

1. Sadrže li sve čestitke samo dobre želje?
Božić i Nova godina vrijeme je kada šaljemo i primamo mnogobrojne čestitke kako od svojih bližnjih, tako i od raznih pošiljatelja. Međutim, neke poruke mogu sadržavati viruse, zlonamjerni softver, a najčešće se koriste za phishing. Phishing se odnosi na internetske prijevare u vidu lažnih e-poruka koje izgledaju kao da su ih poslale legitimne organizacije (primjerice banka ili internet stranica za kupovinu), a koje primatelja navode na dijeljenje osobnih, financijskih ili sigurnosnih podataka. Na ovaj način prevaranti dobivaju pristup korisničkim imenima, lozinkama ili podacima s kreditnih kartica. U takvim e-porukama od vas se najčešće traži da preuzmete priloženi dokument ili kliknete na poveznicu.
Stoga se preporuča oprez prije otvaranja privitaka ili klikanja na poveznice koje se nalaze u porukama, posebno ako poruka dolazi od nepoznatog pošiljatelja te ako je tekst pun pravopisnih pogrešaka.

Ako je pošiljatelj sumnjiv, ne otvarajte mail.
Obratite pažnju i na ekstenzije datoteke u privitku – ne otvarajte privitke s neuobičajenim ekstenzijama kao što su .jar, .ace.
Ako ste u e-mailu zaprimili sumnjivu poveznicu, prijeđite mišem preko URL adrese, ali ne klikajte – trebali biste vidjeti pravi URL na koji ćete biti preusmjereni. Ako izgleda sumnjivo ili završava kao .exe, .js ili .zip, ne otvarajte link!


2. Opuštena grupna fotografija ili problem?
Božićno vrijeme je vrijeme zabava, domjenaka i putovanja. Objavljujete svoje i tuđe fotografije/videozapise na društvenim mrežama bez promišljanja i pitanja? Imate li postavljene postavke privatnosti tako da svatko može vidjeti sve što objavljujete? Razmislite je li to pametno – sadržaj koji ne biste htjeli da vide vaši roditelji, šef ili kolega s posla, ne objavljujte na internetu.

Ako objavljujete fotografije ili videa na kojima se pojavljuju druge osobe, potrebno je pitati ih slažu li se s takvom objavom
Posebnu pozornost obratite na fotografije na kojoj se nalaze djeca i maloljetne osobe – zaštitite ih!
Izbjegavajte objavljivanje fotografije djece i maloljetnih osoba ili ograničite postavke vidljivosti objave samo svojim prijateljima


 
3. Je li svaki popust zaista dobar popust?
Blagdansko raspoloženje i kupovinu božićnih poklona pokvariti mogu lažni online shopovi kojima je cilj krađa osobnih podataka i financijska korist. Veliki popusti itekako mogu biti primamljivi i svima je cilj uštedjeti, ali kako bi bili sigurni da kupujete od provjerene online trgovine, slijedite sljedeće savjete:

Čuvajte se „predobrih ponuda“ na neprovjerenim online shopovima
Provjerite ima li trgovac na internetskoj stranici naveden naziv i sjedište, telefonski broj i adresu elektroničke pošte
Koristite provjerene online trgovine. Vjerodostojnost internetske domene možete provjeriti na sljedećem linku: https://www.scamadviser.com/
Istražite recenzije prije kupovine
Ne šaljite preslike svojih osobnih iskaznica i bankovnih kartica
Ukoliko plaćate karticom, prilikom kupnje plaćajte samo preko sigurnog pružatelja usluge plaćanja
Plaćajte samo kada ste spojeni na sigurnu vezu – izbjegavajte besplatni ili otvoreni WiFi
Plaćajte samo na sigurnom uređaju – redovito ažurirajte operativni sustav i sigurnosni softver


 
4. Dobitnik nagrade ili ipak gubitnik?
U blagdansko vrijeme organizacije na društvenim mrežama koriste priliku kako bi povećali broj pratitelja putem nagradnih igara. Pravila su najčešće jednostavna: ostavi komentar ispod objave i/ili tagiraj prijatelja i uz malo sreće, nagrada je tvoja. Ipak, budite na oprezu i:

Provjerite profil organizatora nagradne igre. Je li službeno ime organizatora točno napisano, je li profil otvoren tek nedavno, a prva i jedina objava je nagradna igra? Ako uočite grešku u nazivu ili profil nema drugih objava. nagradna igra je vjerojatno lažna, ne ostavljajte svoje osobne podatke!
Po objavljivanju nagradne igre službenog organizatora, često se pojavljuju lažni profili koji imitiraju službeni profil (najčešće u službeni naziv dodaju samo znak npr. točku ili crticu) i javljaju se porukom osobama koje su ostavile komentar ispod originalne objave kako su oni dobitnici te traže dostavu osobnih podataka. Prije dostave osobnih podataka provjerite je li to službeni profil na kojem ste i ostavili komentar.
Dobili ste poruku da ste osvojili nagradu, ali organizator od vas traži da ispunite podatke o vašoj kreditnoj kartici kako bi vam mogao poslati nagradu? Ukoliko ste dobitnik, organizatoru ne trebaju podaci s vaše kreditne kartice, dovoljni su vaši podaci za dostavu nagrade (ime, prezime, adresa i eventualno kontakt). Ne upisujte podatke s kartice!
Razmislite zvuči li nagrada predobro da bi bila istinita, primjerice auto kuća dijeli osobne automobile, a na vama je da samo ostavite komentar. Takve igre najčešće su prevara, izbjegavajte ih!


 
5. Sretno iščekivanje paketa na kućnu adresu ili neizvjesnost na tekućem računu?
Dostavna služba vas je obavijestila da ste zaprimili paket te da biste ga zaprimili na kućnu adresu poslali su vam poveznicu za plaćanje naknade? Tijekom blagdanske sezone i povećanog broja online kupnji, primijećena je i povećana aktivnost prevaranata koji putem e-poruka šalju lažne obavijesti o zaprimljenom paketu te pozivaju na plaćanje kako bi vam dostavili pošiljku. Lažnu obavijest primijetit ćete po tekstu koji često sadrži pravopisne pogreške te e-mail adresi koja se ne podudara sa službenom e-mail adresom dostavne službe, stoga:

Provjerite e-mail adresu pošiljatelja
Ne otvarajte sumnjive poveznice koje pozivaju na plaćanje naknade
Ne upisujte i ne šaljite osobne podatke i broj kartice
Trajno izbrišite e-mail


 
6. Instaliraj pametno
Želite imati maštovitu i personaliziranu čestitku koju ćete slati prijateljima i obitelji? Danas na tržištu postoje brojne besplatne aplikacije za izradu božićnih čestitki, a kako biste bili sigurni da s aplikacijom nećete instalirati virus ili zlonamjerni softver, slijedite sljedeće savjete:

Pročitajte opis aplikacije (ukoliko sadrži greške, potrebno je posumnjati)
Prije instaliranja aplikacije pročitajte koji podaci se prikupljaju, koliko dugo se čuvaju te kako će se koristiti
Aplikacije preuzimajte samo sa službenih mrežnih trgovina aplikacija
Upozoriti djecu da sami ne preuzimaju aplikacije


 
Savjet plus: ako često koristite kreditne kartice za online kupovinu, poželjno je postaviti notifikacije za svaku transakciju koju napravite u realnom vremenu, a sve kako biste uočili potencijalno neovlašteno korištenje vaše kartice te mogli pravovremeno reagirati i kontaktirati banku.
 









