
22.12.2022.
Agencija za zaštitu osobnih podataka je po službenoj dužnosti, bez prethodne najave, provela niz izravnih nadzora nad obradom i provođenjem zaštite osobnih podataka u vezi prikupljanja i obrade osobnih podataka učinjenih videonadzornim sustavom. Kršenje članka 27. stavka 1. odnosno stavka 2.  Zakona o provedbi Opće uredbe o zaštiti podataka utvrđeno je kod deset voditelja obrade iz djelatnosti kockanja i klađenja, ugostiteljstva i trgovine.
Jedan voditelj obrade nije označio da je objekt pod videonadzorom, što je protivno članku 27. stavku 1. Zakona o provedbi Opće uredbe o zaštiti podataka, dok je devet voditelja obrade propustilo, prilikom postavljanja obavijesti o videonadzoru, naznačiti sve relevantne informacije koje propisuje članak 27. stavak 2. Zakona o provedbi Opće uredbe o zaštiti podataka, a to su, između ostalog, da je prostor pod videonazorom, podatke o voditelju obrade i podatke za kontakt putem kojih ispitanik može ostvariti svoje prava.
Za navedene povrede Agencija je, u skladu s člankom 51. stavkom 1. alinejom 1. Zakona o provedbi Opće uredbe o zaštiti podataka koji propisuje upravnu novčanu kaznu do 50.000,00 kuna, izrekla deset upravnih novčanih kazni u ukupnom iznosu od 186.000,00 kuna.
Podsjetimo, članak 27. stavak 1. Zakona o provedbi Opće uredbe o zaštiti podataka propisuje kako je voditelj obrade ili izvršitelj obrade dužan označiti da je objekt odnosno pojedina prostorija u njemu te vanjska površina objekta pod videonadzorom, a oznaka treba biti vidljiva najkasnije prilikom ulaska u perimetar snimanja, dok stavak 2. propisuje što sve obavijest treba sadržavati.
