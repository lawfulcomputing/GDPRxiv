
U okviru trećeg dana Simpozija privatnosti 2023. u Veneciji, u srijedu 19. travnja održan je panel „Budućnost službenika za zaštitu podataka“ na kojem je sudjelovao ravnatelj Agencije Zdravko Vukić.
Na panelu koji je moderirao Pierre-Yves Lastic (Europska federacija službenika za zaštitu podataka), a sudjelovali su i Judith Leschanz (Udruga austrijskih službenika za zaštitu podataka), Ali Zanjani (Austrijsko nadzorno tijelo) te Cosimo Monda (Europski centar za privatnost i kibernetičku sigurnost u Maastrichtu), raspravljalo se o ulozi službenika za zaštitu podataka u budućnosti, njihovoj spremnosti o suočavanju s novim izazovima – opsežnom skupu novih pravila za sve digitalne usluge poput Akta o digitalnim tržištima (DMA), Akta o digitalnim uslugama, ali i Akta o umjetnoj inteligenciji.
Tijekom panela, ravnatelj Vukić istaknuo je kako će to biti izazov za službenike za zaštitu podataka u Hrvatskoj, jer često službenici nisu u dovoljnoj mjeri upoznati ni s osnovama zaštite osobnih podataka. Također, istaknuo je kako organizacije u Hrvatskoj općenito imaju problema s imenovanjem odgovarajućeg službenika za zaštitu podataka te kako opća svijest o važnosti uloge službenika nije dovoljno razvijena.
„Službenici za zaštitu podataka nemaju dovoljno neovisnosti u svom radu i vrlo često se njihovi savjeti ne poštuju te se često bore s izbjegavanjem sukoba interesa između svojih dužnosti službenika za zaštitu podataka i ostalih dužnosti unutar organizacije. Agencija za zaštitu osobnih podataka oduvijek je bila velika podrška službenicima za zaštitu podataka te kontinuirano organiziramo razne edukacije namijenjene upravo njima. No, unatoč svim našim naporima, razumijevanje važnosti uloge službenika za zaštitu podataka među voditeljima obrade, kao i njihovo znanje je do danas na niskoj razini. Nema sumnje da će uloga službenika za zaštitu podataka postati još važnija i složenija u bliskoj budućnosti, a službenici moraju biti spremni suočiti se s novim izazovima.“, rekao je ravnatelj Vukić te naglasio kako će Agencija i dalje nastaviti podizati svijest o vitalnoj važnosti uloge službenika za zaštitu podataka.
Inače, Simpozij privatnosti koji je održan od 17. do 21. travnja u Veneciji, za cilj ima podržati međunarodni dijalog, suradnju i razmjenu znanja o zaštiti podataka okupljanjem stručnjaka za zaštitu podataka, nadležnih tijela, međunarodnih organizacija i istraživačke zajednice kako bi raspravili najnovija dostignuća i perspektive vezane uz zaštitu podataka i privatnost. Ovogodišnji fokus Simpozija o privatnosti bio je na međunarodnoj suradnji i približavanju propisa o zaštiti podataka; novoj tehnologiji i usklađenosti sa zaštitom podataka te na usklađenosti sa zahtjevima za zaštitu zdravlja i podataka. Domaćin Simpozija bilo je Sveučilište ca’Foscari, a organiziran je u suradnji s nekoliko partnera, uključujući Jedinicu za zaštitu podataka Vijeća Europe, Europski centar za certificiranje i privatnost (ECCP), Europsko udruženje studenata prava (ELSA), Europska organizacija za kibernetičku sigurnost (ECSO), Europska federacija službenika za zaštitu podataka (EFDPO), Europski centar za privatnost i kibernetičku sigurnost (ECPC), Talijanski institut za privatnost (IIP), Talijanska udruga za kibernetičku sigurnost (CLUSIT), IoT Forum, Mandat International, IoT Lab i europski istraživački projekti kao što je Gatekeeper.
 
























