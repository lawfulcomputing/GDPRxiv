
Hrvatska liječnička komora i Pravni fakultet Sveučilišta u Splitu, uz suorganizaciju komora u zdravstvu, organizirali su 4. Kongres Koordinacije komora u zdravstvu (KoKoZ) te 6. Hrvatski kongres medicinskog prava, koji je održan od 21. do 23. travnja 2023. u Novom Vinodolskom, na kojem su sudjelovali zamjenik ravnatelja Igor Vulje i službenici Agencije.
Tijekom trajanja kongresa održana su brojna predavanja i paneli o aktualnim temama iz zdravstva i medicinskog prava, a jedno od njih bio je i informacijski sustav eKarton. Drugog dana kongresa o sustavu eKarton na panelu su raspravljali zamjenik ravnatelja Igor Vulje i službenici Agencije, predstavnici Ministarstva zdravstva, Ericsson Nikola Tesla, Pravnog fakulteta u Splitu te Hrvatske liječničke komore.
Upravo eKarton bila je i tema predavanja koje su održali službenici Agencije. Naglašeno je kako je pri obradi zdravstvenih podataka, kao posebne kategorije, potrebno imati opravdanu svrhu te obrađivati takve podatke samo ako je to nužno u svrhe npr. liječenja pacijenata ili znanstvenih istraživanja uz primjenu anonimizacije, dok nije opravdano pristupati e-Kartonu u privatne svrhe liječnika, budući da bi navedeno za sobom povlačilo odgovarajuću odgovornost s aspekta Opće uredbe o zaštiti podataka. Isto tako, sudionici su imali priliku čuti o organizacijskim i tehničkim mjerama zaštite osobnih podataka u zdravstvenim sustavima. Pritom je naglasak stavljen na podizanje svijesti o važnosti primjena mjera zaštite osobnih podataka kod svih djelatnika u nekoj ustanovi, od najviše do najniže razine organizacijske strukture.
 































