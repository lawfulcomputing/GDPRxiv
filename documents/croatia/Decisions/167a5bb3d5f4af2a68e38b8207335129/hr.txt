
Bruxelles, 19. lipnja – Na posljednjoj plenarnoj sjednici članovi Europskog odbora za zaštitu podataka (EDPB) izabrali su Zdravka Vukića, ravnatelja Agencije za zaštitu osobnih podataka, za zamjenika predsjednice Europskog odbora za zaštitu podataka. Ravnatelj Vukić zamijenit će Aleida Wolfsena (predsjednika nizozemskog tijela za zaštitu podataka), kojemu je istekao petogodišnji mandat.
Tijekom sljedećih godina, Zdravko Vukić zajedno s kolegicom Irene Loizidou Nikolaidou, povjerenicom ciparskog tijela za zaštitu podataka, blisko će surađivati s predsjednicom Europskog odbora za zaštitu podataka Anu Talus kako bi se osigurala dosljedna primjena pravila EU o zaštiti podataka i promicala učinkovita suradnja među tijelima za zaštitu podataka u cijelom Europskom gospodarskom prostoru (EGP).
Novoizabrani potpredsjednik Europskog odbora za zaštitu podataka Zdravko Vukić rekao je:
„Počašćen sam i zahvalan što sam izabran za potpredsjednika EDPB-a. Europski odbor za zaštitu podataka istaknuto je i utjecajno tijelo EU za donošenje odluka, koje ima ključnu ulogu u oblikovanju digitalnog društva u skladu sa zajedničkim vrijednostima EU-a.
Svi članovi Europskog odbora za zaštitu podataka blisko surađuju na podizanju svijesti o Općoj uredbi o zaštiti podataka na nacionalnoj i razini EU, kako bi se pojedincima omogućilo da ostvare svoja prava, a organizacijama, uključujući mala poduzeća, pomoglo da razumiju svoje obveze. Moja odgovornost kao potpredsjednika je nastaviti u ostvarivanju navedenih ciljeva te ću biti predan i u jačanju međusobne suradnje kako bismo inovativnim pristupima i alatima odgovorili na nove izazove. Kako bismo ostvarili te rezultate, moramo osigurati da tijela za zaštitu podataka i Tajništvo Europskog odbora za zaštitu podataka, koje služi kao ključna poveznica među tijelima, imaju dovoljno odgovarajućeg kadra. Kao zamjenik predsjednika, posvetit ću pozornost i vrijeme i tom ključnom aspektu.”
Predsjednica Europskog odbora za zaštitu podataka Anu Talus izjavila je:
„Željela bih zahvaliti zamjeniku predsjednika na odlasku Aleidu Wolfsenu na njegovoj predanosti i doprinosu tijekom proteklih godina, što nam je kao Odboru pomoglo da zajedno rastemo i postignemo izvrsne rezultate. Radujem se i suradnji sa zamjenikom predsjednika Zdravkom Vukićem kako bismo se suočili s izazovom sve većeg broja zadaća Europskog odbora za zaštitu podataka.”
U skladu s člankom 73. Opće uredbe o zaštiti podataka, Odbor bira jednog predsjednika i dva zamjenika predsjednika među svojim članovima natpolovičnom većinom i tajnim glasovanjem. Mandat predsjednika i zamjenika predsjednika traje pet godina i može se produljiti jedanput.
 

















