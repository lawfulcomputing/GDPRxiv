

Sva mjesta na konferenciji su popunjena i prijave više nisu moguće.
U svrhu podizanja svijesti javnosti o temeljnom ljudskom pravu – pravu na zaštitu osobnih podataka i privatnosti, Vijeće Europe je, uz potporu Europske komisije, 2006. godine proglasilo 28. siječanj Europskim danom zaštite osobnih podataka, koji se u svijetu još naziva i Dan privatnosti.
Ovogodišnji Europski dan zaštite osobnih podataka, Agencija je posvetila službenicima za zaštitu podataka – ključnim osobama u sustavu zaštite osobnih podataka. Svjesni važnosti uloge službenika za zaštitu podataka, ali i raznih nedoumica s kojima se službenici redovito susreću, Agencija 27. siječnja organizira GDPR konferenciju pod nazivom “Službenik za zaštitu podataka – posao budućnosti” na kojoj okuplja stručnjake i službenike za zaštitu podataka iz javnog, financijskog i IT sektora koji će iz vlastitog iskustva govoriti o svojoj ulozi, problemima i rješenjima u implementaciji Opće uredbe o zaštiti podataka.
U uvodnom dijelu konferencije govore će održati visoki državni dužnosnici, g. Wojciech Wiewiórowski, Europski nadzornik za zaštitu podataka i gđa Anna Hänninen iz finskog nadzornog tijela za zaštitu podataka koje je koordinator inicijative Europskog odbora za zaštitu podataka fokusirane na imenovanje i ulogu službenika za zaštitu podataka.
Također, konferencija će biti izvrsna prilika za upoznavanje sudionika s Prijedlogom Uredbe Europskog parlamenta i Vijeća o europskom prostoru za zdravstvene podatke te novom digitalnom regulativom – Zakonom o digitalnim tržištima (DMA), Zakonom o digitalnim uslugama (DSA), Zakonom o upravljanju podacima (DGA) i Aktom o umjetnoj inteligenciji. Nadalje, jedna od tema panel diskusije bit će i nova direktiva Vijeća Europske unije o sigurnosti mrežnih i informacijskih sustava (NIS 2) koja je stupila na snagu 16. siječnja 2023. godine. Zajedno s Direktivom NIS 2 donesena je CER Direktiva – Direktiva o otpornosti kritičnih subjekata (Directive on Critical Entities Resilience). Uz ove dvije direktive donesena je i DORA – Uredba o digitalnoj operativnoj otpornosti za financijski sektor (Digital Operational Resiliency Act). Nova NIS 2 primjenjivat će se i na financijske institucije (ključni sektor – bankarstvo), s time da je DORA lex specialis. NIS 2 Direktiva ima zadaću osigurati otpornost kritičnih subjekata u pogledu kibernetičke sigurnosti, a DORA ojačati sigurnost financijskih subjekata.
Navedeni propisi podrazumijevaju značajna ulaganja u kibernetičku sigurnost i ljudske resurse te sistematičan pristup usklađivanju, a što će zasigurno predstavljati izazov za organizacije. Koliko su navedene direktive povezane sa  Općom uredbom o zaštiti podataka i kako će utjecati na rad službenika za zaštitu podataka u bolnici, banci, energetskim i telekomunikacijskim djelatnostima, državnom tijelu koje obrađuje osobne podatke svih građana RH? Odgovore na ova i druga aktualna pitanja, saznajte na konferenciji 27.1.2023. u Westinu u Zagrebu.
Cilj obilježavanja Europskog dana zaštite osobnih podataka je podizanje razine svijesti o važnosti zaštite podataka kod svih dionika te unaprjeđenje područja zaštite osobnih podataka u Republici Hrvatskoj. Navedeno je od iznimnog značaja za Republiku Hrvatsku u kontekstu očuvanja europskih demokratskih vrijednosti, razvoja jedinstvenog digitalnog tržišta, slobodnog protoka podataka između zemalja Europske unije i trećih zemalja, gospodarskog rasta i kibernetičke sigurnosti.
Sva mjesta na konferenciji su popunjena i prijave više nisu moguće.
 
PROGRAM
 
11.00 – 11.45 – obraćanja
g. Zdravko Vukić, ravnatelj Agencije za zaštitu osobnih podataka
doc. dr. sc. Petar Mišević, savjetnik predsjednika HGK i voditelj Odjela za obrazovanje, kvalitetu i 
informacijsku sigurnost
g. Bernard Gršić, državni tajnik Središnjeg državnog ureda za razvoj digitalnog društva
g. Wojciech Wiewiórowski, Europski nadzornik za zaštitu podataka
g. Nikola Mažar, izaslanik predsjednika Hrvatskog sabora i zastupnik u Hrvatskom saboru
dr.sc. Mario Banožić, izaslanik predsjednika Vlade RH i ministar obrane
_______________________________________________________________________________________________

11.45 – 12.45 – panel „Uloga službenika za zaštitu podataka u javnom sektoru“
Moderatorica: gđa Iva Nappholz, Hrvatska udruga poslodavaca
Uvodno izlaganje: Anna Hänninen, finsko nadzorno tijelo za zaštitu podataka
Panelisti:
gđa Vlatka Vuković (vanjski službenik za zaštitu podataka, Horvath Wolf d.o.o.),
g. Ivan Pristaš (voditelj Odjela za medicinsku informatiku, Hrvatski zavod za javno zdravstvo),
g. Igor Barlek (vanjski službenik za zaštitu podataka, GDPR Croatia),
g. Ante Barać (službenik za zaštitu podataka, HEP d.d.),
izv. prof. dr. sc. Renata Mekovec (Fakultet organizacije i informatike)
_______________________________________________________________________________________________
12.45 – 13.15 – pauza za kavu
_______________________________________________________________________________________________

13.15 – 14.15 – panel „Zaštita osobnih podataka u financijskom sektoru: izazovi i rješenja“
Moderatorica: gđa Iva Katić, Agencija za zaštitu osobnih podataka

Panelisti:
gđa Lara Grubišić (službenica za zaštitu podataka, Erste Card Club d.o.o.),
gđa Renata Sabljić (direktorica Sektora za usklađenost, Croatia osiguranje d.d.),
gđa Josipa Višnjić (voditeljica Odjela za usklađenost i pravne poslove, EOS Matrix d.o.o.),
gđa Danijela Pedić (službenica za zaštitu podataka, Hrvatska poštanska banka d.d.),
g. Hrvoje Kuterovac (službenik za zaštitu podataka, FINA)
_______________________________________________________________________________________________
14.15 – 14.30 – pauza
_______________________________________________________________________________________________

14.30 – 15.30 – panel „Krade li tehnologija privatnost?“
Moderator: g. William Bello, IAPP KnowledgeNet chapter Hrvatska
 
Panelisti:
g. Marijan Bračić (LegIT Software d.o.o.),
gđa Nikolina Staničić (službenik za zaštitu podataka, Ericsson Nikola Tesla d.d.),
g. Neven Dujmović (Arthrex d.o.o.),
dr.sc. Natalija Parlov Una (certifikacijska auditorica informacijske sigurnosti i privatnosti, TÜV NORD),
g. Marko Porobija (odvjetnički ured Porobija & Špoljarić)
 
 
 
