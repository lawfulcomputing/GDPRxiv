
Predstavnici Agencije za zaštitu osobnih podataka Bosne i Hercegovine na čelu s ravnateljem dr. Dragoljubom Reljićem i zamjenikom ravnatelja Antom Borasom te suradnicima, boravili su u radnom posjetu u Agenciji za zaštitu osobnih podataka, u ponedjeljak 18. prosinca 2023.
Ravnatelj Zdravko Vukić izrazio je zadovoljstvo što Agencija može pružiti konkretna znanja iz svog djelokruga rada nadzornom tijelu susjedne zemlje. „Drago mi je što našim dosadašnjim iskustvom i dobrom praksom možemo pridonijeti vašem radu te pružiti informacije kako bismo vam olakšali put pri donošenju nacionalnog zakona koji će biti usklađen s odredbama Opće uredbe o zaštiti podataka. Naša je želja kroz naš okvir djelovanja pomoći Bosni i Hercegovini na njezinom europskom putu.“
Naime, Bosna i Hercegovina nema nacionalni zakonodavni okvir koji je usklađen s odredbama Opće uredbe o zaštiti podataka te je u postupku donošenja izmjena i dopuna trenutnog Zakona, stoga je ovaj sastanak bio prilika da se prenesu iskustva Agencije početnog razdoblja primjene Uredbe. Također, na radnom sastanku delegaciji Bosne i Hercegovine pružene su informacije o radu i djelovanju Agencije za zaštitu osobnih podataka, a posebno odnosne na nadzorne aktivnosti i upravne novčane kazne koje izriče Agencija.
Isto tako, postignut je i dogovor o budućoj suradnji između Agencije za zaštitu osobnih podatka Republike Hrvatske i Bosne i Hercegovine koji uskoro treba rezultirati potpisivanjem zajedničkog sporazuma.
Ravnatelj Agencije za zaštitu osobnih podataka Bosne i Hercegovine dr. Dragoljub Reljić zahvalio se na gostoprimstvu i istaknuo kako će pružene informacije pomoći radu nadzornom tijelu Bosne i Hercegovine. „Veselim se budućoj intenzivnoj suradnji“, rekao je ravnatelj Reljić.
 








S lijeva na desno: zamjenik ravnatelja Ante Boras, ravnatelj Dragoljub Reljić, ravnatelj AZOP-a Zdravko Vukić, zamjenik ravnatelja AZOP-a Igor Vulje









