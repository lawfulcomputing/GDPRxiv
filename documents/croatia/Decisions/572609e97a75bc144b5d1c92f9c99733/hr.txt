
U prostorijama Infobip kampusa Alpha Centauri, u ponedjeljak 27. studenog 2023. predstavljen je internetski alat „OLIVIA“ koji je razvijen u okviru europskog projekta ARC2 (Awareness raising campaing for SMEs).
„OLIVIA“ je virtualna učiteljica i asistentica za usklađivanje s GDPR-om, zahvaljujući kojoj će poduzetnici imati priliku naučiti koje su njihove osnovne obveze, testirati svoje znanje i izraditi osnovne dokumente kojima mogu dokazati usklađenost s propisima o zaštiti osobnih podataka.
Prilikom uvodnog obraćanja, ravnatelj Zdravko Vukić izrazio je zadovoljstvo što Agencija s partnerima ima priliku razvijati alat za poduzetnike koji će biti besplatan i dostupan svima. „Svjesni smo da mikro, mala i srednja poduzeća te obrtnici često nemaju dovoljno financijskih sredstava i ljudskih resursa potrebnih za usklađivanje s propisima o zaštiti podataka. No, u okviru europskog projekta ARC2 održavamo brojne edukacije kako bi im pomogli riješiti nedoumice s kojima se i dalje suočavaju, ali internetski alat „OLIVIA“ je svakako veliki iskorak. Cilj je poduzetnicima pružiti konkretan alat koji će im biti dostupan u svakom trenutku te pružiti im sve potrebne informacije na jednom mjestu.“, rekao je ravnatelj Vukić.
Naime, „OLIVIA“, koja će se u završnoj fazi sastojati od 15 modula, pojednostavljuje pristup okviru znanja, pravilima i procedurama.
Voditeljica projekta ARC2, Anamarija Mladinić predstavila je projekt i internetski alat „OLIVIA“ te istaknula kako većina mikro, malih poduzetnika i obrtnika u Hrvatskoj nije poduzela niti osnovne korake kako bi se uskladila s GDPR-om, ali kako će imati na raspolaganju alat koji će im u tome pomoći. A upravo su to potvrdili i poduzetnici koji su jučer testirali „Oliviju“.
Oliviju možete testirati na linku https://olivia-gdpr-arc.eu/hr.




















































