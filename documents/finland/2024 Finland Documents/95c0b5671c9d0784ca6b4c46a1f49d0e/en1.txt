Dnro  918/154/2019 
1 (6) 
3.6.2020 

 

Päätös 
 
 
 
 
Jakelun mukaan 

 

 

 

 

 
 

 

APULAISTIETOSUOJAVALTUUTETUN PÄÄTÖS TIETOJEN POISTAMISTA KOSKEVASSA 
ASIASSA 
Asia 
Hakija 
Rekisterinpitäjä 

Hakutuloslinkkien poistaminen Google Search -hakupalvelun hakutuloksista 
x 
Google LLC  

 
 

Prosessiosoite: 
Asianajaja Eija Warma-Lehtinen 
Asianajotoimisto Castrén & Snellman Oy 

Hakijan vaatimukset perusteluineen 

Hakija on 31.1.2019 saattanut tietosuojavaltuutetun toimistossa vireille asian, jossa on kysymys url-haku-
tuloslinkkien poistamisesta Google Search  -hakupalvelusta. Asiassa on ollut kysymys url-hakutuloslin-
keistä: 

1)  x; 
2)  x;  
3)  x; 
4)  x;  
5)  x; 
6)  x; 
7)  x; 
8)  x; 
9)  x; 
10)  x; 
11)  x; ja 
12)  x. 

 

Asiaa selvitettäessä Google LLC  on ilmoittanut hyväksyneensä hakijan pyynnön url-hakutuloslinkkien 2) 
ja 12) osalta. Tätä päätöstä laadittaessa nämä url-hakutuloslinkit eivät ole olleet saatavilla hakijan nimellä 
tehtävän Google Search -haun yhteydessä, mistä johtuen tämä päätös on rajattu koskemaan url-hakutu-
loslinkkejä 1) ja 3)–11).  

Päätöksen kohteena olevat url-hakutuloslinkit johtavat verkkosisältöihin, joiden pääasiallisensa aiheena 
on hakijasta julkaistu etsintäkuulutus. Saatavilla on kuitenkin myös tieto siitä, että Helsingin hovioikeus oli 
helmikuussa 2010 tuominnut hakijan törkeästä huumausainerikoksesta yhdeksän vuoden ja neljän kuu-
kauden pituiseen vankeusrangaistukseen. Verkkosisällöissä on kuvailtu hakijan ulkomuotoa. Hakijaa kos-
kevat havainnot pyydetään ilmoittamaan Helsingin poliisin johtokeskukseen.  

Hakija on perustellut tekemäänsä poistopyyntöä muun muassa sillä, että poistettavaksi pyydettyjen url-
hakutuloslinkkien takaa on löydettävissä tietoa, joka on jo vanhentunutta. Hakija on kertonut, että kysy-
myksessä oleva etsintäkuulutus ei ole ollut voimassa huhtikuun 2011 jälkeen. Hakija on korostanut, että 
kysymyksessä  olevat  verkkosisällöt  koskevat  nimenomaisesti  etsintäkuulutusta,  ei  etsintäkuulutuksen 
taustalla olleita seikkoja.   

Tietosuojavaltuutetun toimisto 
PL 800, 00521 Helsinki – puh. 029 566 6700 (vaihde) – tietosuoja@om.fi – www.tietosuoja.fi 

 
 
 
 
Rekisterinpitäjältä saatu selvitys 

2 (6) 

Hakija on esittänyt itse rekisterinpitäjälle hakutuloslinkkien poistamista koskevan pyynnön ja saanut pyyn-
töönsä kieltävän vastauksen. Rekisterinpitäjältä on niin ikään pyydetty selvitystä tietosuojavaltuutetun toi-
miston toimesta. Rekisterinpitäjä on antanut selvityksensä 9.4.2020. 

Rekisterinpitäjä on ilmoittanut harkinneensa asiaa uudestaan. Rekisterinpitäjä on kuitenkin url-hakutulos-
linkkejä 2) ja 12) lukuun ottamatta pysynyt alkuperäisessä päätöksessään. Annetussa selvityksessä on 
todettu, että kysymyksessä olevat verkkosisällöt käsittelevät sitä, että hakija oli ollut poliisietsinnän koh-
teena. Hakijan on kerrottu vältelleen saamaansa vankilatuomiota.  

Rekisterinpitäjä on lisäksi vedonnut 29 artiklan mukaisen tietosuojatyöryhmän ohjeistukseen, jonka mu-
kaan rikoksiin liittyvissä yhteyksissä tietosuojaviranomaiset harkitsevat todennäköisemmin suhteellisen 
vähäisiin ja kauan sitten tapahtuneisiin rikoksiin liittyvien hakutulosten poistamista ja epätodennäköisem-
min vakaviin ja äskettäin tapahtuneisiin rikoksiin liittyvien tulosten poistamista.  

Annetussa selvityksessä on niin ikään todettu, että tässä tapauksessa on kysymys tiedoista koskien haki-
jan  huumausainerikoksesta  saamaa  vankeustuomiota.  Rekisterinpitäjä  on  katsonut,  että  on  olemassa 
vahva oikeutettu intressi säilyttää tiedot saatavilla hakijan kanssa tekemisissä olevien turvallisuuden var-
mistamiseksi.  

Hakijan vastine 

Hakijalle on varattu mahdollisuus antaa vastineensa asiassa. Hakija on antanut vastineensa 20.4.2020. 
 
Annetussa  vastineessa  on  todettu,  että  hakija  ei  ollut  vältellyt  vakavista  huumausainerikoksista  saa-
maansa yhdeksän vuoden ja neljän kuukauden pituista vankeusrangaistusta. Verkkosisällöt ovat ajalta 
ennen kysymyksessä olevan tuomion lainvoimaa. Hakija on kertonut suorittaneensa vankeusrangaistuk-
sensa sen jälkeen, kun tuomio oli saanut lainvoiman.  
 
Toisin kuin annetussa selvityksessä on todettu, verkkosisällöt koskevat nimenomaisesti hakijasta julkais-
tua etsintäkuulutusta – ei sen taustalla ollutta rikosta. Etsintäkuulutus ei ole ollut voimassa huhtikuun 2011 
jälkeen. Tieto etsintäkuulutuksesta on näin ollen sekä virheellinen että vanhentunut. Hakija on kertonut 
suorittaneensa vankeusrangaistuksensa kokonaan. Koska etsintäkuulutus ei enää ole voimassa, on hakija 
katsonut, että tietoja ei enää tarvita niihin tarkoituksiin, joita varten niitä oli alun perin käsitelty. Tietojen 
saatavilla olosta on hakijalle haittaa.  

Oikeudellinen kysymys 

Apulaistietosuojavaltuutettu arvioi ja ratkaisee hakijan asian yleisen tietosuoja-asetuksen (EU) 2016/679 
ja tietosuojalain (1050/2018) pohjalta. Apulaistietosuojavaltuutettu ottaa asiaa ratkaistessaan huomioon 
myös Euroopan tietosuojaneuvoston oikeudesta tulla unohdetuksi hakukonetapauksissa 2.12.2019 anta-
man tulkintaohjeen Guidelines 5/2019 on the criteria of the Right to be Forgotten in the search engines 
cases under the GDPR (myöhemmin Euroopan tietosuojaneuvoston tulkintaohje), EU-tuomioistuimen tuo-
miot C-131/12 ja C-136/17 sekä soveltuvin osin myös 29 artiklan mukaisen tietosuojatyöryhmän edellä 
mainitusta tuomiosta C-131/12 26.11.2014 antaman tulkintaohjeen Guidelines on the implementation of 
the Court of Justice of the European Union judgment on “Google Spain and Inc v. Agencia Española de 
Protección de Datos (AEPD) and Mario Costeja González” C-131/12 (myöhemmin 29 artiklan mukaisen 
tietosuojatyöryhmän tulkintaohje).  

Apulaistietosuojavaltuutetun on ratkaistava, tuleeko rekisterinpitäjälle antaa yleisen tietosuoja-asetuksen 
58 artiklan 2 kohdan c alakohdan mukainen määräys noudattaa rekisteröidyn pyyntöä kysymyksessä ole-
van url-hakutuloslinkin poistamisesta. 
 
Apulaistietosuojavaltuutettu arvioi hakijan asiaa tässä päätöksessä rekisterinpitäjän suorittaman henkilö-
tietojen käsittelyn ja sen tarjoaman verkkopalvelun kannalta. Päätöksessä ei oteta kantaa siihen, onko 
asiaan  liittyvällä  muulla  toimijalla,  eli  tietojen  alkuperäisellä  julkaisijalla,  oikeus  pitää  tietoja  saatavilla 
omalla verkkosivullaan.  

Apulaistietosuojavaltuutetun päätös ja perustelut 

Hyväksyn jäljempänä ilmenevin perustein hakijan vaatimukset ja annan Google LLC:lle yleisen tietosuoja-
asetuksen 58 artiklan 2 kohdan c alakohdan mukaisen määräyksen noudattaa hakijan pyyntöä kysymyk-
sessä olevien url-hakutuloslinkkien poistamisesta. 

 

 
 
 
 

 

 

 

 

3 (6) 

Yleisen tietosuoja-asetuksen 17 artiklan mukaan rekisteröidyllä on artiklassa lueteltujen edellytysten täyt-
tyessä oikeus saada rekisterinpitäjä poistamaan rekisteröityä koskevat henkilötiedot ilman aiheetonta vii-
vytystä. Rekisteröity voi pyytää tietojen poistamista useammalla kuin yhdellä artiklassa mainitulla perus-
teella. Euroopan tietosuojaneuvosto on edellä mainitulla tulkintaohjeella (Guidelines 5/2019 on the criteria 
of the Right to be Forgotten in the search engines cases under the GDPR) ottanut kantaa yleisen tieto-
suoja-asetuksen 17 artiklan 1 kohdassa säädettyjen edellytysten soveltamiseen internet-hakukoneita kos-
kevissa asioissa.  

EU-tuomioistuimen tuomioista C-131/12 ja C-136/17 

EU-tuomioistuimen tuomioissa C-131/12 ja C-136/17 on todettu, että internet-hakukoneiden yhteydessä 
suoritettu henkilötietojen käsittely silloin, kun haku tehdään rekisteröidyn nimellä, voi merkittävästi vaikut-
taa rekisteröidyn yksityisyydensuojaoikeuksiin. 
 
Mainituissa tuomioissa on niin ikään todettu, että tietyllä yksittäisellä verkkosivustolla julkaistuun tietoon 
ja sen saatavuuteen internet-hakukoneiden hakutuloksissa liittyy aina kaksi itsenäistä, erillistä toimijaa: 1) 
verkkosivuston ylläpitäjä eli niin sanottu alkuperäinen julkaisija ja 2) internet-hakupalvelun ylläpitäjä. Tuo-
miossa C-131/12 on todettu, että internet-hakukone on itsenäinen rekisterinpitäjä sen henkilötietojen kä-
sittelyn osalta, jota hakukone suorittaa url-hakutulosten tarjoamiseksi (ks. tuomion kohdat 35−41, 82−83 
ja 88). Edellä mainitut kaksi erillistä toimijaa eivät lähtökohtaisesti käsittele henkilötietoja samalla perus-
teella. Euroopan ihmisoikeustuomioistuimen ratkaisussa M.L. and W.W. vs Germany (annettu 28.6.2018) 
on puolestaan todettu, että intressipunninnassa voidaan päätyä eri lopputuloksiin riippuen käsillä olevasta 
asiasta: (i) alkuperäisen julkaisijan toiminta voidaan nähdä sanan- ja ilmaisunvapausoikeuksien ytimessä 
olevana, kun taas ii) internet-hakupalvelun ylläpitäjän ensisijaisena tarkoituksena puolestaan ei ole ollut 
julkaista kysymyksessä olevaa tietoa per se, vaan koota mikä tahansa rekisteröityä koskeva tieto yhteen 
paikkaan ja näin mahdollistaa rekisteröidyn henkilökuvan luominen. 

Tuomiossa  C-131/12  on  edelleen  todettu,  että  henkilön  julkinen  tai  julkisen  kaltainen  asema  on  eräs 
seikka, mikä saattaa johtaa siihen, että niin sanotulla suurella yleisöllä on oikeus saada häntä koskevia 
henkilötietoja internetin hakukoneesta. Tuomiossa on muun muassa todettu seuraavaa: [k]un rekisteröity 
voi hänellä Euroopan unionin perusoikeuskirjan 7 ja 8 artiklan nojalla olevien perusoikeuksiensa suhteen 
vaatia, että kyseessä olevia tietoja ei enää aseteta suuren yleisön saataville sisällyttämällä ne tällaiseen 
hakutulosten luetteloon, on katsottava – kuten muun muassa tuomion 81 kohdasta ilmenee –, että kyseiset 
oikeudet syrjäyttävät lähtökohtaisesti paitsi hakukoneen ylläpitäjän taloudellisen intressin myös suurella 
yleisöllä olevan intressin löytää mainitut tiedot tehdessään haun rekisteröidyn nimellä. Tästä ei kuitenkaan 
olisi kysymys silloin, jos ilmenee, että rekisteröidyllä julkisuudessa olevan aseman kaltaisista erityisistä 
syistä puuttuminen rekisteröidyn perusoikeuksiin on perusteltavissa sillä ensisijaisella intressillä, joka suu-
rella yleisöllä on saada nuo tiedot saataviinsa kyseisen sisällyttämisen johdosta (ks. tuomion kohta 97). 
 
EU-tuomioistuimen tuomiossa C-136/17 on puolestaan todettu, että […] oikeus henkilötietojen suojaan ei 
ole absoluuttinen oikeus vaan sitä on […] tarkasteltava suhteessa sen tehtävään yhteiskunnassa ja sen 
on suhteellisuusperiaatteen mukaisesti oltava oikeassa suhteessa muihin perusoikeuksiin. Edelleen on 
todettu, että erityisesti  tietosuoja-asetuksen 17(3)(a) artiklassa on vahvistettu nimenomaisesti yhtäältä 
perusoikeuskirjan 7 ja 8 artiklassa vahvistettujen yksityiselämän kunnioittamista ja henkilötietojen suojaa 
koskevien perusoikeuksien ja toisaalta perusoikeuskirjan 11 artiklassa taatun tiedonvälityksen vapautta 
koskevan perusoikeuden punnintaa koskeva vaatimus. 
 
Edellä mainituissa tuomioissa on siis todettu, että rekisteröidyn oikeudet lähtökohtaisesti syrjäyttävät paitsi 
hakukoneen ylläpitäjän taloudellisen intressin myös suurella yleisöllä olevan intressin saada kysymyk-
sessä olevat tiedot saataviinsa rekisteröidyn nimellä tehtävällä haulla. EU-tuomioistuin on kuitenkin tun-
nistanut useita tekijöitä, jotka on arvioinnissa otettava huomioon. Tällaisia ovat muun muassa kysymyk-
sessä olevan tiedon luonne tai sen arkaluontoisuus, ja erityisesti internet-käyttäjien tiedonsaanti-intressit, 
joita arvioitaessa puolestaan on otettava huomioon muun muassa rekisteröidyn mahdollinen julkinen tai 
julkisen aseman kaltainen asema. 
 
Edellä mainitussa 29 artiklan mukaisen tietosuojatyöryhmän tulkintaohjeessa on määritelty julkisen ase-
man käsitettä. Tämän tulkintaohjeen mukaan julkinen asema tai julkinen henkilö tarkoittaa sitä, että hen-
kilö on toimintansa tai sitoumustensa myötä ainakin jossain määrin niin sanotussa media-altistuksessa. 
Jos henkilöllä on julkinen asema, tällöin on olemassa peruste siihen, että suurella yleisöllä pitäisi olla 
mahdollisuus hakea internetin hakukoneesta sellaista tietoa, joka on merkityksellistä henkilön julkisen tai 
sen kaltaisen roolin kannalta (ks. 29 mukaisen tietosuojatyöryhmän tulkintaohjeen sivut 13−14). 
 
Hakijan asian arviointi 

Rikollisen teon tekeminen ja siitä tuomituksi tuleminen tuottaa henkilölle lähtökohtaisesti julkista asemaa 
yhteiskunnassa ja saattaa häntä niin sanottuun media-altistukseen kyseisen teon osalta. Lähtökohta on, 
että rikollisen teon tehneellä henkilöllä ei voi olla tekonsa jälkeen samanlaista perusteltua oletusta yksityi-
syytensä suojan laajuudesta kuin rikokseen syyllistymättömällä henkilöllä. 

 
 
 
 

 

4 (6) 

 
Edellä todettu periaate ilmenee muun muassa Euroopan ihmisoikeustuomioistuimen tuomiosta Sidabras 
and Džiautas v. Lithuania (2004, kohta 49), jossa katsotaan, että muun muassa yksityiselämän kunnioi-
tusta turvaava Euroopan ihmisoikeussopimuksen 8 artikla ei suojaa sellaiselta maineen menettämiseltä, 
joka on ennakoitava seuraus henkilön omista toimista, kuten rikoksen tekemisestä. Myös Euroopan ihmis-
oikeustuomioistuimen ratkaisu Axel Springer Ag v. Germany (2012, kohta 83) vahvistaa saman linjauksen. 
 
Edellä sanottu ei kuitenkaan tarkoita, että rikokseen syyllistyneellä henkilöllä ei olisi lainkaan yksityisyyden 
suojaa. Rikollisesta teosta ja siitä saadusta rangaistuksesta huolimatta osa kyseisen henkilön henkilötie-
doista jää hänen yksityiselämänsä ja hänen perusoikeutenaan olevan yksityisyyden suojan piiriin. 
 
Hakijan asiassa on riidatonta, että hänet on vuonna 2010 tuomittu törkeästä huumausainerikoksesta yh-
deksän vuoden ja neljän kuukauden pituiseen vankeusrangaistukseen. Katson, että hakijalle on tämän 
myötä syntynyt tuomiossa C-131/12 tarkoitettu julkinen tai julkisen kaltainen asema. Käytän tästä ase-
masta jäljempänä termiä ”julkinen asema”. Tämä julkinen asema tuo lähtökohtaisesti suurelle yleisölle 
oikeutetun intressin hakijaa koskevien henkilötietojen saamiseen Google Search -hakupalvelusta tuomi-
ossa C-131/12 linjatulla tavalla (ks. tuomion kohta 97). Todettakoon vielä, että Journalistien ohjeiden mu-
kaan rikoksesta tuomitun nimen, kuvan tai muita tunnistetietoja voi julkaista, ellei se tuomitun asemaan tai 
tekoon nähden ole selvästi kohtuutonta. 
 
Siltä  osin  kuin  hakijan  henkilötietojen  tarjoaminen  internet-hakukoneessa  on  edellä  todetun  aseman 
vuoksi mahdollista, asiaan liittyy kiinteästi myös kysymys sallitun henkilötietojen käsittelyn ajallisesta ulot-
tuvuudesta.  Eli toisin sanoen siitä, kauanko julkinen asema on siten olemassa, että rikolliseen tekoon 
liittyvien henkilötietojen käsittelyä ei rajoiteta internet-hakukoneiden nimihakujen yhteydessä.  
 
Euroopan tietosuojaneuvoston tulkintaohjeessa on todettu, että rekisteröity voi pyytää internet-hakuko-
neen ylläpitäjää poistamaan hakutulosten joukosta sellaiset url-hakutuloslinkit, joiden saatavilla oloa ei 
muun muassa ajan kulumisesta johtuen voida tarkasteluajankohtana pitää perusteltuna. Näin ollen on siis 
arvioitava, onko kysymyksessä olevia tietoja tarkasteluajankohtana pidettävä vanhentuneina taikka päi-
vittämättöminä. Kysymys voi esimerkiksi olla tiedosta, jota on ajan kulumisesta johtuen pidettävä epätark-
kana, virheellisenä taikka vanhentuneena. Arvioinnissa on otettava huomioon käsittelyn alkuperäiset tar-
koitukset. Arvioinnissa olisi niin ikään otettava huomioon kysymyksessä olevaan tietoon sovellettavissa 
olevat alkuperäiset säilytysajat (ks. Euroopan tietosuojaneuvoston tulkintaohjeen sivu 6).  
 
EU-tuomioistuimen tuomioissa C-131/12 on linjattu henkilötietojen (url-hakutulosten) poistamista nimen-
omaan internet-hakukoneesta. Julkiseen asemaan liittyvien henkilötietojen poistamistarvetta arvioitaessa 
on suoritettava intressipunninta, jossa huomioidaan myös muiden henkilöiden oikeudet saada rekisteröi-
tyä koskevaa tietoa url-hakutulosten kautta Google Search -hakupalvelusta. Intressipunninnassa on pyrit-
tävä löytämään oikeudenmukainen tasapaino suuren yleisön tiedonsaanti-intressin ja rekisteröidyllä Eu-
roopan unionin perusoikeuskirjan 7 ja 8 artiklan nojalla olevien perusoikeuksien välillä. Vaikka kyseisillä 
artikloilla suojatut rekisteröidyn oikeudet syrjäyttävät pääsääntöisesti internetin käyttäjien mainitun intres-
sin, tasapaino voi tuomion mukaan kuitenkin riippua erityistapauksissa kyseessä olevien tietojen luon-
teesta ja niiden arkaluonteisuudesta rekisteröidyn yksityiselämän kannalta sekä yleisöllä olevasta intres-
sistä saada kyseiset tiedot käyttöönsä, ja jälkimmäinen intressi voi olla erilainen muun muassa kyseisellä 
henkilöllä  julkisuudessa  olevan  aseman  perusteella  (vrt.  EU-tuomioistuimen  tuomion  C-131/12  kohdat 
73−74, 81, 97, 99 sekä henkilötietolain 6 § ja 8 §:n 1 momentin 8 kohta). 
 
Edelleen 29 artiklan mukaisen tietosuojatyöryhmän tulkintaohjeessa hakukonetoiminnan yhteydessä kä-
siteltävät henkilötiedot on jaettu sekä faktatietoon (tosiasiat) että mielipiteisiin/näkemyksiin, joita henkilöillä 
on jostakin asiasta taikka henkilöstä. Henkilötiedon virheellisyyttä/virheettömyyttä arvioitaessa on otettava 
huomioon se, onko asiassa kysymys tosiasiasta, jonka oikeellisuutta ei voida kiistää vai onko kysymyk-
sessä subjektiivinen mielipide tai näkemys. Mainitussa tulkintaohjeessa on linjattu, että tietosuojaviran-
omaiset harkitsevat poistamista todennäköisemmin sellaisen hakutulostiedon osalta, johon liittyy objektii-
visesti havaittavissa oleva tosiasiavirhe ja joka antaa sen vuoksi virheellisen, puutteellisen tai harhaanjoh-
tavan kuvan henkilöstä (ks. 29 artiklan mukaisen tietosuojatyöryhmän tulkintaohjeen sivut 15 ja 17).  

Tulkintaohjeessa on lisäksi todettu, että jäsenvaltioissa voi olla kansallista erityislainsäädäntöä, jossa on 
määritelty rikokseen syyllistymistä koskevien tietojen saatavuuden ajallista ulottuvuutta. Tietosuojaviran-
omaiset voivat rikosliitännäistä asiaa harkitessaan ottaa huomioon ne merkitykselliset kansalliset periaat-
teet ja lähestymistavat, joita tällaisten tietojen käsittelyyn yleisesti ottaen liittyy (ks. 29 artiklan mukaisen 
tietosuojatyöryhmän tulkintaohjeen sivu 20).  
 
Hakija ei ole kiistänyt tulleensa tuomituksi törkeästä huumausainerikoksesta yhdeksän vuoden ja neljän 
kuukauden pituiseen vankeusrangaistukseen. Hakija ei liioin ole kiistänyt olleensa etsintäkuulutuksen koh-
teena. Asiassa ei siis varsinaisesti ole kysymys siitä, että kysymyksessä olevien url-hakutuloslinkkien ta-
kaa olisi saatavilla tietoa sellaisesta hakijaa koskevasta asiasta, joka ei ole totta. Merkitystä on kuitenkin 
sillä, että kysymyksessä olevien verkkosisältöjen kohteena on hakijasta julkaistu etsintäkuulutus – ei et-
sintäkuulutuksen taustalla vaikuttavat tekijät per se. Verkkosisällöissä ei ole tarkemmin kerrottu hakijan 

 
 
 
 

 

 

 

5 (6) 

rikoksesta. Hakijan teko ja siitä saatu rangaistus ovat ainoastaan maininnan tasolla tuotu esiin. Verkko-
sisältöjen pääasiallisena aiheena on hakijasta julkaistu etsintäkuulutus.  
 
Silloin kun poistettavaksi pyydetyissä url-hakutuloslinkeissä on käsitelty hakijan rikosta ja mahdollisesti 
siihen liittyvää rangaistusta, hakijan asiaa lähtökohtaisesti peilataan siihen kansalliseen erityislainsäädän-
töön, joka määrittelee yleisesti rikoksiin syyllistymistä koskevien tietojen saatavuuden ajallista ulottuvuutta 
(vrt. 29 mukaisen tietosuojatyöryhmän tulkintaohjeen sivu 20).  

Kuten Euroopan tietosuojaneuvoston tulkintaohjeessa on todettu, arvioinnissa on kuitenkin otettava huo-
mioon käsittelyn alkuperäiset tarkoitukset sekä kysymyksessä olevaan tietoon sovellettavissa olevat alku-
peräiset säilytysajat (ks. Euroopan tietosuojaneuvoston tulkintaohjeen sivu 6). 

Kysymyksessä olevissa verkkosisällöissä pääasiallisena aiheena on hakijasta julkaistu etsintäkuulutus. 
Todettakoon, että etsintäkuulutus ei enää ole voimassa. Yleisön ei enää ole syytä ilmoittaa hakijaa kos-
kevista havainnoistaan poliisille. Voidaankin todeta, että tietojen saatavilla oloa ei ajan kulumisesta joh-
tuen voida enää pitää perusteltuna. 

Edellä todetusti merkitystä on myös kysymyksessä olevaan tietoon sovellettavissa olevilla alkuperäisillä 
säilytysajoilla. Henkilötietojen käsittelystä poliisitoimessa annetun lain (616/2019) 34 §:ssä on säädetty 
muiden kuin lain 33 §:ssä tarkoitettujen henkilötietojen poistamisesta. Lain 34 §:n 1 momentin 4 kohdan 
mukaan muut henkilöiden tavoittamiseksi, valvomiseksi, tarkkailemiseksi ja suojaamiseksi käsiteltävät et-
sintäkuulutusta koskevat tiedot poistetaan kolmen vuoden kuluttua kuulutuksen peruuttamisesta tai päät-
tymisestä. Hakijasta julkaistun etsintäkuulutuksen voimassaolo on päättynyt huhtikuussa 2011. Jos haki-
jan asiaa peilataan tähän säilyttämisaikasäännökseen, voidaan todeta, että tieto hakijaa koskevasta et-
sintäkuulutuksesta ei enää ole yhteiskunnallisesti merkityksellinen.  
 
Edellä esitetyllä perusteella annan Google LLC:lle yleisen tietosuoja-asetuksen 58 artiklan 2 kohdan c 
alakohdan  mukaisen  määräyksen  noudattaa  hakijan  pyyntöä  kysymyksessä  olevan  url-hakutuloslinkin 
poistamisesta. 

Sovelletut lainkohdat 

Perusteluissa mainitut.  

Muutoksenhaku 

Tietosuojalain (1050/2018) 25 §:n mukaan tähän päätökseen voi hakea muutosta valittamalla hallinto-
oikeuteen noudattaen mitä laissa oikeudenkäynnistä hallintoasioissa (808/2019) säädetään. Valitus teh-
dään hallinto-oikeuteen. 

Valitusosoitus on liitteenä 

Tiedoksianto 

Päätös annetaan tiedoksi hallintolain (434/2003) 60 §:n mukaisesti postitse saantitodistusta vastaan. 

Lisätietoja tästä päätöksestä antaa asian esittelijä 

Ylitarkastaja Laura Varjokari, puh. 029 566 6771 

 
Apulaistietosuojavaltuutettu 

 

Ylitarkastaja 

 

 

 

 

 

Anu Talus 

Laura Varjokari 

 

 

Liitteet 

6 (6) 

 
 
 
 

Jakelu 

Valitusosoitus 

Hakija 

Rekisterinpitäjä, asiamiehen välityksellä 

 

  

