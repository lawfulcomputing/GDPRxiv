

Scansionare l'iride in cambio di criptovaluta. La Spagna blocca Worldcoin, e fa bene
Intervento di Guido Scorza, componente del Garante per la protezione dei dati personali
(HuffPost, 7 marzo 2024)
Il Garante per la protezione dei dati personali spagnolo ha ordinato alla Tools for Humanity Corporation, la società che gestisce Worldcoin uno stop di tre mesi, in Spagna, Paese nel quale il servizio conta già centinaia di migliaia di utenti. È un passo importante in relazione a un'iniziativa che ha sollevato, sin dall'inizio, diverse perplessità in giro per il mondo.
L'iniziativa, che nasce dall'estro di Sam Altman, fondatore tra l'altro della più famosa OpenAI, società produttrice e fornitrice del servizio ChatGPT e che non è ancora disponibile in Italia - è, nella sostanza, basata su uno scambio: gli utenti si lasciano scansionare l'iride e altri tratti del volto e lasciano che la società ne estragga una quantità straordinaria di dati biometrici e quest'ultima, in cambio, consegna loro una sorta di 'pagherò digitale' in cripto valuta. Super semplificando una dinamica, naturalmente, più complessa di così, in buona sostanza, Tool for Humanity, paga, sebbene in criptovaluta, alcuni tra i dati più sensibili dei quali disponiamo.
L'obiettivo dichiarato dell'iniziativa è quello di creare una sorta di passaporto digitale globale che consenta agli utenti di qualsiasi genere di servizio che ne richieda l'identificazione di farsi identificare con ragionevole certezza. Ma questo obiettivo è, sin da subito, apparso a Altman e ai suoi compagni di avventura impossibile da raggiungere senza trovare una molla capace di convincere miliardi di persone in tutto il mondo a lasciarsi espropriare dei propri dati biometrici e a consegnarli nelle mani di una società privata. Da qui il 'lampo di genio': incentivare economicamente gli utenti a mettersi davanti agli scanner di Tools for Humanity e lasciarsi leggere l'iride.
Il resto, ormai, è storia o, forse, meglio si avviava a diventare storia con milioni di utenti che, già nella fase di lancio del servizio avevano accettato lo scambio. Poi, ieri, l'altolà del Garante Spagnolo. Un 'gioco' troppo pericoloso per l'Autorità di Madrid e, soprattutto, un sistema che non sembra compatibile con la disciplina europea sulla protezione dei dati personali. Tante le perplessità alla base del provvedimento d'urgenza: poca trasparenza verso gli utenti che non sarebbero posti nella condizione di capire effettivamente il senso dello scambio, il rischio che anche i dati biometrici di bambini e adolescenti finiscano negli scanner della società e l'apparente impossibilità delle persone di ripensarci e chiedere indietro i propri dati personali.
Dubbi difficili da non condividere.
E dubbi ai quali vale, forse, la pena aggiungerne uno che, probabilmente, emergerà, nei mesi che verranno, nel corso del procedimento che, ora, inesorabilmente coinvolgerà le autorità di protezione dei dati personali di tutta Europa: è davvero sostenibile, nella dimensione giuridica prima e democratica poi, un'operazione nell'ambito della quale dati tanto preziosi come quelli biometrici, capaci, nella sostanza, di rappresentare una persona nella dimensione digitale e non solo, siano barattati in cambio di denaro o, comunque, altra utilità economica' Perché, inesorabilmente, se si risponde di si, ci si apre al rischio che la popolazione meno fortunata del mondo in termini economici, corra a consegnare i propri dati biometrici nelle mani della società fondata da Altman e che altrettanto facciano quanti 'sfortunatamente tanti' non abbiano una sufficiente educazione al valore dei dati personali e, più in generale, dei diritti.
E che non si tratti di uno scenario catastrofistico ma solo di realismo, lo suggerisce, forse, la circostanza che in Paesi come Cile, Uganda o Kenya Worldcoin ha avuto, sin da subito, un particolare successo, un successo sicuramente superiore rispetto a quello registrato in tanti altri Paesi con migliori condizioni economiche diffuse. Siamo solo all'inizio di una vicenda dalla quale, probabilmente, dipende ' a prescindere dalle sorti della specifica iniziativa di Altman ' molto della società nella quale ci ritroveremo a vivere e l'idea stessa dell'universalità dei diritti fondamentali.

