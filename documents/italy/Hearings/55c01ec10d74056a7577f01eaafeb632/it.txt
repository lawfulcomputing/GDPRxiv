Senato della Repubblica 

2^ Commissione  

AS 824 e abb. (Norme in materia di contrasto alla surrogazione di maternità) 

Audizione della Prof. Ginevra Cerrina Feroni 

Ordinario di Diritto Costituzionale Italiano e Comparato, Dipartimento di Scienze Giuridiche, 

Università degli Studi di Firenze 

 

Ringrazio la Commissione per l’invito a questa audizione, che mi consente di tornare su un tema 
su cui avevo avuto modo di intervenire anche alla Camera. Il testo approvato in prima lettura è stato, 
peraltro,  perfezionato  proprio  nelle  parti  su  cui  erano  state  sollevate,  anche  da  parte  mia,  delle 
perplessità, migliorando dunque sensibilmente la disciplina proposta, nei termini che rappresenterò. 

 
1.Il contesto normativo e giurisprudenziale di riferimento  
I  disegni  di  legge  in  discussione,  pur  con  differenze  che  esamineremo,  sono  accomunati 
dall’intenzione  di  garantire  effettività  al  divieto  di  surrogazione  di  maternità.  Esso  è  penalmente 
sanzionato dall’art. 12, c. 6, della l. 40 del 2004, benché venga spesso eluso con il fenomeno del 
“turismo  procreativo”.  Sono  frequenti,  infatti,  i  casi  di  gestazione  per  altri  “commissionata”  da 
cittadini e cittadine italiani all’estero, in Paesi nei quali tale pratica è legittima. 

La validità di tale disposizione non è stata messa in discussione dalla sentenza 162/2014 con cui 
la Corte costituzionale ha dichiarato in parte illegittimo il divieto di fecondazione eterologa del 2004.  
La  condotta  del  turismo  procreativo  non  è,  tuttavia,  oggi  sanzionabile.  In  particolare,  la 
giurisprudenza di legittimità richiede, ai fini dell’applicazione della legge italiana al reato commesso 
(in parte) all’estero ai sensi dell’art. 6, secondo comma, c.p., l’esigenza che si verifichi nel territorio 
dello Stato “anche solo un frammento della condotta” purché significativo e connesso univocamente 
alla parte restante realizzata in territorio estero, comunque non integrabile dalla mera intenzione di 
commettere all’estero il delitto, anche se poi ivi integralmente realizzato (v. da ultimo Cass. pen., 
Sez. III, n. 5198 del 2021; Cass. pen., Sez. VI, n. 56953 del 2017, Cass. pen., Sez. III, n. 35165 del 
2017, Cass. pen., Sez. V, n. 13525 del 2016. 

Anche in ordine al diverso (ma connesso) profilo della trascrizione degli atti di nascita dei figli 
nati, all’estero, con maternità di sostituzione, si è esclusa la configurabilità del delitto di cui all'art. 
567, secondo comma, c.p. (alterazione dello stato civile di un neonato mediante false certificazioni, 
false attestazioni o altre falsità), nel caso di dichiarazioni di nascita effettuate ai sensi dell'art. 15 del 
D.P.R. n. 396 del 2000, rese all'autorità consolare sulla base di certificato redatto dalle autorità locali 
che indichi i genitori intenzionali come genitori, in conformità alle norme stabilite dalla lex loci (v. 
1 

 

Cass. pen., Sez. VI, n. 31409 del 2020; Cass. pen., Sez. V, n. 13525 del 2016; Cass. pen., Sez. VI, n. 
48696 del 2016). 

Per converso, in sede civile è stata esclusa la trascrivibilità in Italia dell’atto di nascita da maternità 
surrogata redatto all’estero, per contrarietà all'ordine pubblico, ritenendosi che la maternità surrogata 
contrasti con la «tutela costituzionalmente garantita alla dignità umana della gestante» e che «nel 
superiore  interesse  del  minore,  l'ordinamento  giuridico  affida  la  realizzazione  di  un  progetto  di 
genitorialità privo di legame biologico con il nato solo all'istituto dell'adozione - che gode delle 
garanzie del procedimento giurisdizionale - e non al mero accordo fra le parti» (Cass., sent. n. 24001 
del 2014; cfr. anche Cass., SSUU, sent. n. 12193 del 2019, secondo cui i beni giuridici protetti dal 
divieto  di  maternità  surrogata  –  la  dignità  della  gestante  in  primis  –  prevalgono,  nell’opzione 
legislativa, sull’interesse del minore a vedere riconosciuti, pur in assenza di un legame biologico, i 
rapporti sviluppatisi con i soggetti che se ne prendono cura).  

Analogamente, con sent. n. 272 del 2017, la Corte costituzionale ha avuto modo di sottolineare 
“l’elevato grado di disvalore che il nostro ordinamento riconnette alla surrogazione di maternità, 
vietata  da  apposita  disposizione  penale”  in  quanto  pratica  che  “offende  in  modo  intollerabile  la 
dignità della donna e mina nel profondo le relazioni umane”.  

Inoltre, con la sentenza n. 33 del 2021 la Consulta, pur dichiarando inammissibile la questione di 
legittimità della disciplina della trascrizione dell’atto di nascita di nato da maternità di sostituzione 
all’estero, riaffermando l'impossibilità di riconoscere in Italia un provvedimento giudiziario straniero 
che attribuisca lo status genitoriale ai genitori intenzionali, ha sottolineato l’urgenza di un intervento 
normativo  che  bilanci  l’esigenza  di  disincentivare  il  ricorso  alla  maternità  surrogata  e  quella  di 
assicurare il rispetto dei diritti dei nati.  

Anche  la  Corte  europea  dei  diritti  dell’uomo,  con  il  parere  consultivo  del  15  aprile  2019,  nel 
sottolineare l’esigenza del riconoscimento normativo della relazione (rilevante ex art. 8 CEDU) tra il 
genitore intenzionale e il figlio nato da gestazione per altri, ha precisato che ciò non presuppone 
necessariamente mediante la trascrizione del certificato di nascita nello Stato di provenienza, potendo 
anche ipotizzarsi soluzioni diverse, purché rispettose del superiore interesse del minore. Quest’ultimo 
profilo, valorizzato anche dalla Corte costituzionale nel bilanciamento con gli altri interessi giuridici 
rilevanti,  è  un  tema  certamente  da  considerare,  dovendo  garantirsi  la  tutela  del  minore, 
“indipendentemente dalle modalità del suo concepimento” (come evidenzia l’ordinanza di rimessione 
alla Corte costituzionale della questione di legittimità decisa con sent. 32/21).  

 
 
 

 

2 

2. I disegni di legge  
I disegni di legge in discussione intendono dunque garantire una tutela effettiva al bene giuridico 
(dignità  della  donna)  protetto  dalla  norma  incriminatrice  di  cui  all’art.  12,  c.  6,  della  l.  40/2004, 
estendendo (conformemente al disposto di cui all’art. 7 c.p.) l’applicazione della norma incriminatrice 
alle condotte commesse all’estero da cittadino italiano, con riferimento alla surrogazione di maternità 
(AS 824, a seguito delle modifiche, del tutto condivisibili, apportate in prima lettura).  

I ddl AS 245, 163 (rispettivamente: Gasparri e Rauti-Malan), come la pdl Varchi inizialmente, 
oggi AS 824, invece, promuovono tale estensione al fatto commesso all’estero da parte di chiunque, 
nonostante  la  relazione  di  accompagnamento  si  riferisca  in  entrambi  i  casi  al  fatto  compiuto  da 
cittadino italiano. Il ddl 163 obbliga, inoltre, le autorità diplomatico-consolari italiane, nel caso di 
figli nati all’estero da cittadini italiani e gli uffici di stato civile, nel procedere alla legalizzazione dei 
documenti di nascita, a richiedere se essa sia avvenuta mediante surrogazione all’estero.  Il ddl 475 
(Romeo) estende, invece, l’applicabilità del delitto di alterazione di stato al pubblico ufficiale che 
annoti nei registri di stato civile il nato da maternità surrogata.  

Al di là di queste differenze, su cui torneremo, la ratio delle proposte di legge è rendere effettivo 
il divieto di maternità di sostituzione contrastandone l’elusione resa possibile dal turismo procreativo 
verso i Paesi (al momento circa 18) nei quali questa pratica non è punita. Si tratta, in particolare, di 
Armenia, Bielorussia, Georgia, Russia, Ucraina, Sud Africa, che ne ammettono il ricorso per fini 
commerciali  oltre  che  solidaristici,  mentre  Regno  Unito,  Israele,  Romania,  Brasile,  Portogallo, 
Argentina,  Bangladesh,  Thailandia,  Australia,  Grecia,  Canada  lo  consentono  solo  in  forma  non 
remunerativa.  

In  linea  di  principio,  l’estensione  dell’applicazione  extraterritoriale  delle  norme  incriminatrici 
interne ai fatti commessi all’estero è possibile rispetto ai delitti di cui all’articolo 7 c.p., caratterizzati 
da particolare gravità – quali, ad esempio, i delitti contro la personalità dello Stato – nonché ad ogni 
altro reato per il quale tale estensione sia prevista da speciali disposizioni di legge o convenzioni 
internazionali. Gli artt. 9 e 10 c.p. delineano, poi, ulteriori condizioni rispettivamente per la punibilità 
del delitto comune del cittadino italiano all’estero (presenza nel territorio dello Stato, pena edittale 
dell’ergastolo o della reclusione non inferiore nel minimo a tre anni o, in alternativa, richiesta del 
Ministro della giustizia, ovvero istanza di procedimento o di querela da parte della persona offesa) e 
del  cittadino  straniero  all’estero  contro  lo  Stato  o  contro  un  cittadino  italiano  (pena  edittale 
dell’ergastolo o reclusione non inferiore nel minino a un anno, presenza del reo nel territorio dello 
Stato e richiesta di procedimento del Ministro della giustizia o della persona offesa) o anche contro 
le Comunità europee, uno Stato estero o uno straniero ma solo se puniti con l'ergastolo o con la 
reclusione non inferiore nel minimo a tre anni e sempre che l'estradizione dell’autore non sia stata 

 

3 

concessa dallo Stato italiano o accettata dallo Stato in cui ha commesso il delitto o dallo Stato a cui 
appartiene. 

Controversa è invece (in assenza di univocità giurisprudenziale) la questione della necessità o 
meno della doppia incriminazione ai fini della punibilità del delitto comune commesso all’estero dal 
cittadino italiano, che tuttavia indubbiamente incide sull’effettività della previsione e, dunque, sulle 
reali chances di perseguibilità del delitto.  

Da un lato, infatti, alcune pronunce limitano tale principio alla sola estradizione e, in tema di reati 
commessi all'estero e di rinnovamento del giudizio sostengono che la qualificazione delle fattispecie 
penali debba avvenire esclusivamente secondo la legge penale italiana, a nulla rilevando che la lex 
loci non preveda la perseguibilità dello stesso fatto (Cass. Sez. II, n. 2860 del 06/12/1991).  

Dall’altro lato, si è altrove ritenuto che, in tema di reati commessi all'estero, al di fuori dei casi 
tassativamente indicati all'art. 7 cod. pen., è condizione indispensabile per il perseguimento dei reati 
commessi all'estero dallo straniero che questi risultino punibili come illeciti penali, oltre che dalla 
legge  penale  italiana,  anche  dall'ordinamento  del  luogo  dove  sono  stati  consumati,  ancorché  con 
nomen iuris e pene diversi (Cass. Sez. I, n. 38401 del 17/09/2002; n. 13525 del 10/03/2016, con 
valorizzazione della concezione normativa del principio di colpevolezza secondo quanto precisato 
dalla sent. 364/1988 della Corte costituzionale). 

 
3. Alcune possibili indicazioni  
 
In ogni  caso, i parametri forniti in linea  generale dagli artt. 9  e 10 c.p.  lasciano preferire una 
soluzione (quale ad esempio quella prefigurata dal ddl Varchi all’esito della prima lettura) che limiti 
l’estensione extraterritoriale della legge penale italiana al solo delitto commesso dal cittadino italiano 
all’estero, dal momento che l’art. 10 fa riferimento, per la punibilità del delitto commesso all’estero 
dallo Straniero, a reati contro lo Stato o contro un cittadino italiano o, per reati diversi, a cornici 
edittali  superiori,  radicando  insomma  la  giurisdizione  italiana  su  fatti  espressivi  di  un  rilevante 
disvalore sociale ovvero comunque connessi con gli interessi dello Stato italiano.  

Questo, peraltro, fermo restando che la formulazione più ampia dei ddl AS 245 e 163, che non 
limita espressamente la punibilità extraterritoriale al fatto commesso dal solo cittadino italiano, non 
sembra del tutto coerente con la relazione e, dunque, potrebbe essere frutto di un mero lapsus calami.  
Una soluzione alternativa (suggerita ad esempio dal ddl AS 475) potrebbe anche essere quella di 
replicare il modello sancito dall’art. 604 c.p. per i delitti contro la personalità individuale e la libertà 
sessuale, le cui norme incriminatrici si applicano quando il fatto è commesso all'estero da cittadino 
italiano,  ovvero  in  danno  di  cittadino  italiano,  o  ancora  dallo  straniero  in  concorso  con  cittadino 

 

4 

italiano (in quest'ultima ipotesi lo straniero è punibile per i soli delitti, di quella categoria, la cui pena 
detentiva edittale non sia inferiore nel massimo a cinque anni e in presenza di richiesta del Ministro 
della giustizia).  

 

Un  profilo  ulteriore,  meritevole  di  considerazione,  concerne  le  implicazioni,  sul  nato, 
dell’estensione extraterritoriale dell’incriminazione del ricorso alla maternità di sostituzione. In altri 
termini, la condivisibile esigenza di rendere effettivo tale divieto, contrastando il turismo procreativo, 
dovrebbe  tuttavia  contemplare  anche  una  clausola  di  salvaguardia  adeguata  per  i  diritti  dei  nati, 
comunque, da tali procedimenti, carente nell’impianto della l. 40/04 pur a fronte del divieto (art. 9) 
di disconoscimento del minore nato da fecondazione eterologa, originariamente configurata come 
illecita tout court. Tale norma intendeva impedire che l’eventuale elusione del divieto di fecondazione 
eterologa mediante, ancora una volta, turismo procreativo, potesse risolversi in una denegatio tutelae 
del minore così nato.  

Andrebbe,  pertanto,  ipotizzata  una  norma  analoga  anche  per  il  nato  da  gestazione  per  altri, 
valorizzando i principi sanciti dalla sentenza 494/01 della Corte costituzionale rispetto allo status 
filiationis dei nati da incesto o, comunque, dalla sentenza 33/2021 sulla maternità di sostituzione, 
secondo cui  “[i]l compito di adeguare il diritto vigente alle esigenze di tutela degli interessi dei 
bambini nati da maternità surrogata – nel contesto del difficile bilanciamento tra la legittima finalità 
di disincentivare il ricorso a questa pratica, e l’imprescindibile necessità di assicurare il rispetto dei 
diritti dei minori, nei termini sopra precisati – non può che spettare, in prima battuta, al legislatore, 
al quale deve essere riconosciuto un significativo margine di manovra nell’individuare una soluzione 
che si faccia carico di tutti i diritti e i principi in gioco”, “[d]i fronte al ventaglio delle opzioni 
possibili,  tutte  compatibili  con  la  Costituzione  e  tutte  implicanti  interventi  su  materie  di  grande 
complessità sistematica, questa Corte non può, allo stato, che arrestarsi, e cedere doverosamente il 
passo alla discrezionalità del legislatore, nella ormai indifferibile individuazione delle soluzioni in 
grado di porre rimedio all’attuale situazione di insufficiente tutela degli interessi del minore”. 
    Una  tutela  analoga  parrebbe,  peraltro,  imposta  dalla  giurisprudenza  convenzionale,  che  nel 
sindacare la legittimità delle norme sulla gestazione per altri valorizza sempre l’esigenza di garanzia 
della tutela effettiva del superiore interesse del nato da tale pratica, per evitare che su di lui ricadano 
le conseguenze pregiudizievoli di violazioni di norme realizzate dai genitori d’intenzione.  
       
 

Grazie della vostra attenzione. 

 

 

5 

