

[doc. web n. 10043051]
Provvedimento del 23 maggio 2024
Registro dei provvedimenti
n. 304 del 23 maggio 2024
IL GARANTE PER LA PROTEZIONE DEI DATI PERSONALI
NELLA riunione odierna, alla quale hanno preso parte il prof. Pasquale Stanzione, presidente, la prof.ssa Ginevra Cerrina Feroni, vicepresidente, il dott. Agostino Ghiglia e l’avv. Guido Scorza, componenti, e il cons. Fabio Mattei segretario generale;
VISTO il Regolamento (UE) 2016/679 del Parlamento europeo e del Consiglio, del 27 aprile 2016 (di seguito “Regolamento”);
VISTO il d.lgs. 30 giugno 2003, n. 196 (Codice in materia di protezione dei dati personali, di seguito “Codice”) come novellato dal d.lgs. 10 agosto 2018, n. 101 recante “Disposizioni per l’adeguamento della normativa nazionale alle disposizioni del Regolamento (UE) 2016/679”;
VISTO il verbale della Polizia locale di San Benedetto del Tronto il quale riferisce di un controllo, effettuato in data 29.7.2021, presso le aree pubbliche antistanti i numeri civici XX di Viale XX e XX con cui è stata accertata la presenza di tre telecamere, regolarmente funzionanti, idonee a riprendere anche la strada pubblica, situate rispettivamente sui fronti nord e sud dell’immobile sito in San Benedetto del Tronto, Via XX;
ESAMINATA la documentazione in atti;
VISTE le osservazioni formulate dal segretario generale ai sensi dell’art. 15 del regolamento del Garante n. 1/2000;
RELATORE la prof.ssa Ginevra Cerrina Feroni;
PREMESSO
1. La segnalazione ricevuta e l’avvio del procedimento.
Con nota pervenuta il 2.8.2021, la Polizia locale di San Benedetto del Tronto trasmetteva a questa Autorità il verbale dell’ispezione effettuata, in data 29.7.2021, dal predetto Corpo di polizia, presso le aree pubbliche antistanti i numeri civici XX di Viale XX e XX in relazione a tre telecamere, risultate funzionanti, situate rispettivamente sui fronti nord e sud dell’immobile sito in San Benedetto del Tronto, Via XX; la titolarità del trattamento dei dati ripresi dalle predette telecamere è riconducibile al sig. XX.
Il verbale riferiva la presenza di 2 telecamere esterne poste, rispettivamente, sotto al balcone fronte nord del primo piano dell’immobile sito in Viale XX e sulla parete nord dello stesso, idonee a riprendere - come confermato dalle dichiarazioni rese dalla parte in sede di controllo – il portone di ingresso principale di sua proprietà e parte della strada pubblica Via XX - e di una terza telecamera posta sul lato sud orientata verso la facciata sud dell’immobile e verso l’area pubblica di XX.
Le telecamere, poste sul fronte nord dell’immobile, erano idonee a riprendere parte della strada pubblica prospiciente l’ingresso dell’esercizio commerciale denominato “XX”.
L’Ufficio, con nota del 3.3.2022 (prot. n. 13660), provvedeva a notificare l’atto di avvio del procedimento, ai sensi dell’art. 166, comma 5, del Codice in relazione alla violazione degli artt. 5, par. 1, lett. a) e 6 del Regolamento. 
Il titolare del trattamento, informato della possibilità di produrre scritti difensivi o documenti in relazione al procedimento sanzionatorio a suo carico, in data 12.4.2022, inviava una comunicazione al Garante con la quale rappresentava:
- di aver installato, “nella terza decade di luglio 2021” alcune telecamere di videosorveglianza per fini di sicurezza e in ragione del fatto che i clienti del bar posto difronte alla propria abitazione (XX) erano soliti disturbare la quiete notturna;
- di “aver provveduto a commissionare una perizia acustica per provare che il rumore antropico generato dal bar in questione (gestito dal sig. XX) supera la normale tollerabilità nelle ore notturne” (verifica effettuata nella notte tra il 5 e il 6 settembre 2021 con esito positivo);
- che “dal 7 dicembre 2021 la telecamera (posta su Viale XX ha cessato di funzionare in quanto rotta”. 
Con successiva nota del 10.7.2022, il sig. XX ha inviato al Garante un’ulteriore nota alla quale ha allegato alcuni esposti, presentati alla Procura della Repubblica presso il Tribunale di Ascoli Piceno, con cui ha denunciato comportamenti molesti da parte di avventori del bar “XX e una segnalazione alla Polizia Municipale di San Benedetto del Tronto per inquinamento acustico da parte del bar “XX.  
2. Il quadro giuridico del trattamento effettuato
In via generale, si osserva che, in base all’art. 2, par. 2 del Regolamento, quando il trattamento è effettuato da una “persona fisica per l’esercizio di attività a carattere esclusivamente personale o domestico”, non trovano applicazione le disposizioni del Regolamento.
A tal proposito, il considerando n. 18 del Regolamento specifica che si considera “attività a carattere esclusivamente personale o domestico” quella effettuata senza che si realizzi una connessione con un’attività commerciale o professionale.
L’utilizzo di sistemi di videosorveglianza da parte di persone fisiche nelle aree di diretto interesse (quali quelle inerenti al proprio domicilio e le sue pertinenze) sono quindi da ritenersi, in linea di massima, escluse dall’ambito di applicazione materiale delle disposizioni in materia di protezione dati, perché rientranti tra i trattamenti effettuati per l’esercizio di attività a carattere esclusivamente personale e domestico.
Ciò a condizione che l’ambito di comunicazione dei dati non ecceda la sfera familiare del titolare e le immagini non siano oggetto di comunicazioni a terzi o diffusione e il trattamento non si estenda oltre gli ambiti di stretta pertinenza del titolare riprendendo immagini in aree comuni (anche di tipo condominiale quali scale, androni, parcheggi), luoghi aperti al pubblico (vie o piazze), o aree di pertinenza di terzi (giardini, terrazzi, porte o finestre di pertinenza di terzi).
In tali circostanze, dunque, il trattamento effettuato deve ritenersi illecito in quanto privo di un’idonea base giuridica.
Soltanto in presenza di situazioni di rischio effettivo, il titolare del trattamento può, sulla base di un legittimo interesse, estendere la ripresa delle videocamere anche ad aree che esulano dalla propria esclusiva pertinenza, purché ciò sia adeguatamente motivato e suffragato da idonea documentazione (es. denunce, minacce, furti).
In tali casi, il titolare del trattamento è tenuto al rispetto delle disposizioni in materia di protezione dati personali, rinvenibili nelle Linee guida n. 3/2019, sul trattamento dei dati personali attraverso dispositivi video, adottate dal Comitato europeo per la protezione dei dati e nel Provvedimento generale in materia di videosorveglianza dell’8 aprile 2010 (reperibile sul sito dell’Autorità www.gpdp.it, doc. web 1712680).
3. L’esito dell’istruttoria e del procedimento sanzionatorio.
Sulla base dell’accertamento effettuato dalla Polizia Locale di San Benedetto del Tronto è emerso che l’impianto di videosorveglianza installato dal sig. XX era attivo e funzionante al momento del controllo e che era idoneo a riprendere anche aree ulteriori, rispetto a quelle di propria esclusiva pertinenza e, in particolare, le parti di strada pubblica prospicienti l’ingresso dell’esercizio commerciale denominato “XX”. 
Essendo le riprese delle telecamere dirette verso l’esterno della sfera privata della persona che procede al trattamento dei dati, esse determinano un trattamento di dati personali che non può essere considerato fuori dall’ambito di applicazione del Regolamento ai sensi dell’art. 2, par. 2 del Regolamento (trattamento effettuato da una “persona fisica per l’esercizio di attività a carattere esclusivamente personale o domestico”), come chiarito dalla Corte di giustizia (Corte giustizia Unione Europea, sez. IV, sentenza 11/12/2014, C-212/13).
Ne discende quindi che è possibile installare sistemi di ripresa video, senza dover adempiere agli obblighi previsti dalle norme in materia di protezione dei dati personali, purché l’angolo di visuale delle telecamere sia limitato alle sole zone di propria pertinenza, anche eventualmente attraverso l’attivazione di una funzione di oscuramento delle parti eccedenti, nella prospettiva, tuttavia, che un minimo coinvolgimento in prossimità degli accessi può ritenersi ammissibile (in tema di oscuramento v. Provv. Garante n. 429 del 28 settembre 2023 [doc. web n. 9947775]).
In casi eccezionali in presenza di situazioni di rischio effettivo, il titolare del trattamento può, sulla base di un legittimo interesse, estendere la ripresa delle videocamere anche ad aree pubbliche o aperte al pubblico, immediatamente prossime a quelle di pertinenza, a condizione che lo spazio pubblico ripreso sia solo quello immediatamente prospicente gli ingressi e le finestre della propria abitazione e che tale estensione risulti necessaria e proporzionata, in relazione al contesto, per assicurare una protezione efficace. (vedi in proposito Linee Guida n. 3/2019 del Comitato europeo per la protezione dei dati sul trattamento dei dati personali attraverso dispositivi video, punto 27).
In questi casi è tuttavia necessario che l’entità e l’attualità della minaccia siano adeguatamente documentate (ad esempio da denunce di minacce, furti o atti di vandalismo). Non è comunque mai ammissibile la ripresa di spazi pubblici o comuni che non hanno un immediato collegamento con le aree di pertinenza o la ripresa di aree di pertinenza di terzi.
Nei casi in cui sussistano motivate ragioni per una limitata estensione delle riprese anche ad aree pubbliche o comuni, il titolare del trattamento è tenuto al rispetto delle disposizioni in materia di protezione dati personali, rinvenibili nelle Linee guida n. 3/2019 citate e nel Provvedimento generale in materia di videosorveglianza dell’8 aprile 2010 (reperibile sul sito dell’Autorità www.gpdp.it [doc. web 1712680], in tal senso v. anche la Faq n. 10 in materia di videosorveglianza, pubblicata sul medesimo sito in data 05.12.2020 [doc. web 9497843]).
Ove sia accertato che le telecamere riprendono aree ulteriori rispetto a quelle di pertinenza, in assenza dei sopra citati presupposti o degli adempimenti previsti dalle disposizioni, il trattamento che ne deriva risulterebbe illecito, con conseguente applicazione dei provvedimenti correttivi e sanzionatori da parte dell’Autorità (v. per un caso di applicazione concreta il Provv. Garante del 27 aprile 2023 [doc. web n. 9896468]).
A questo riguardo, nel corso del procedimento, seppure la parte abbia fornito elementi in ordine a una situazione di disagio prodotto dal comportamento di persone che frequentano un locale situato di fronte alla propria abitazione, gli stessi non appaiono idonei, di per sé, a legittimare una ripresa costante di aree pubbliche soggette al passaggio di persone, al di là di quelle immediatamente prossime gli accessi dell’abitazione del sig. XX.
4. Conclusioni: dichiarazione di illiceità del trattamento. Provvedimenti correttivi ex art. 58, par. 2, Regolamento.
Alla luce delle valutazioni che precedono, considerati tutti gli elementi acquisiti nel corso dell’istruttoria, si ritiene che la condotta posta in essere dal sig. XX risulta contraria al principio di liceità di cui all’art. 5, par. 1, lett. a, del Regolamento, nonché priva di idonei presupposti di legittimità ai sensi dell’art. 6 del medesimo Regolamento.
Il Garante, ai sensi dell’art. 58, par. 2, lett. i) del Regolamento e dell’art. 166 del Codice, ha il potere di infliggere una sanzione amministrativa pecuniaria prevista dall’art. 83, par. 5, del Regolamento, mediante l’adozione di una ordinanza ingiunzione (art. 18. legge 24 novembre 1981 n. 689), in relazione al trattamento dei dati personali effettuato per mezzo dell’impianto di videosorveglianza.
Con riferimento agli elementi elencati dall’art. 83, par. 2, del Regolamento ai fini dell’applicazione della sanzione amministrativa pecuniaria e della relativa quantificazione, tenuto conto che la sanzione deve essere “in ogni singolo caso effettiva, proporzionata e dissuasiva” (art. 83, par. 1 del Regolamento), si rappresenta che, nel caso di specie, sono state tenute in considerazione le circostanze sotto riportate:
con riguardo alla natura, gravità e durata della violazione, è stata presa in considerazione la condotta del titolare del trattamento in relazione, in particolare, alla telecamera posta su XX (attualmente funzionante) risulta ancora in corso coinvolgendo un numero indefinito di interessati;
la circostanza che, malgrado il sig. XX abbia cooperato con l’Autorità inviando propri scritti difensivi, lo stesso abbia dichiarato che una  telecamera posta su Viale XX non fosse più funzionante dal 7 dicembre 2021 senza fornire al Garante documentazione a sostegno delle proprie dichiarazioni con la conseguente impossibilità di verificare che siano state adottate misure idonee per attenuare il danno subito dagli interessati.
In ragione dei suddetti elementi, valutati nel loro complesso, si ritiene di determinare l’ammontare della sanzione pecuniaria nella misura di euro 400,00 (quattrocento) per la violazione degli artt. 5, par. 1, lett. a) e 6 del Regolamento.
In tale quadro, anche in considerazione della tipologia di violazione accertata, si ritiene che, ai sensi dell’art. 166, comma 7, del Codice e dell’art. 16, comma 1, del regolamento del Garante n. 1/2019, si debba procedere alla pubblicazione del presente provvedimento sul sito internet del Garante.
Si rileva, infine, che ricorrono i presupposti di cui all’art. 17 del regolamento n. 1/2019 concernente le procedure interne aventi rilevanza esterna, finalizzate allo svolgimento dei compiti e all’esercizio dei poteri demandati al Garante.
TUTTO CIÒ PREMESSO, IL GARANTE
dichiara, ai sensi degli artt. 57, par. 1, lett. f) e 83 del Regolamento, l’illiceità del trattamento effettuato dal sig. XX attraverso l’utilizzo del sistema di videosorveglianza installato presso la propria abitazione, sita in San Benedetto del Tronto, Viale XX, nei termini di cui in motivazione, per la violazione degli artt. 5, par. 1, lett. a) e 6 del Regolamento;
ORDINA
al sig. XX (C.F. XX) di pagare la somma di euro 400,00 (quattrocento) a titolo di sanzione amministrativa pecuniaria per la violazione indicata in motivazione;
INGIUNGE
al medesimo di conformare, ai sensi dell’art. 58, par. 2, lett. d) del Regolamento, il trattamento dei dati posto in essere alle disposizioni del Regolamento, con riferimento alla dislocazione delle telecamere con angolo di visuale su XX in modalità tale da limitare la ripresa alle aree di propria pertinenza e a quelle immediatamente prospicienti la propria abitazione;
di pagare la somma di euro 400,00 (quattrocento), secondo le modalità indicate in allegato, entro 30 giorni dalla notifica del presente provvedimento, pena l’adozione dei conseguenti atti esecutivi a norma dall’art. 27 della legge n. 689/1981. Si rappresenta che ai sensi dell’art. 166, comma 8 del Codice, resta salva la facoltà per il trasgressore di definire la controversia mediante il pagamento – sempre secondo le modalità indicate in allegato – di un importo pari alla metà della sanzione irrogata entro il termine di cui all’art. 10, comma 3, del d. lgs. n. 150 del 1° settembre 2011 previsto per la proposizione del ricorso come sotto indicato.
DISPONE
ai sensi dell’art. 166, comma 7, del Codice e dell’art. 16, comma 1, del regolamento del Garante n. 1/2019, la pubblicazione del presente provvedimento sul sito web del Garante e ritiene che ricorrano i presupposti di cui all’art. 17 del regolamento n. 1/2019.
Si dispone, inoltre, che siano comunicate le iniziative intraprese al fine di dare attuazione a quanto disposto con il presente provvedimento e di fornire comunque riscontro adeguatamente documentato ai sensi dell’art. 157 del Codice, entro il termine di 90 giorni dalla data di notifica del presente provvedimento; l’eventuale mancato riscontro può comportare l’applicazione della sanzione amministrativa prevista dall’art. 83, par. 5, lett. e) del Regolamento.
Ai sensi dell’art. 78 del Regolamento, degli artt. 152 del Codice e 10 del d.lgs. 1° settembre 2011, n. 150, avverso il presente provvedimento è possibile proporre ricorso dinanzi all’autorità giudiziaria ordinaria, a pena di inammissibilità, entro trenta giorni dalla data di comunicazione del provvedimento stesso ovvero entro sessanta giorni se il ricorrente risiede all’estero.
Roma, 23 maggio 2024
IL PRESIDENTE
Stanzione
IL RELATORE
Cerrina Feroni
IL SEGRETARIO GENERALE
Mattei

