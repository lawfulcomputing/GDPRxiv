

[doc. web n. 10043459]
Provvedimento del 23 maggio 2024
Registro dei provvedimenti
n. 326 del 23 maggio 2024
IL GARANTE PER LA PROTEZIONE DEI DATI PERSONALI
NELLA riunione odierna, alla quale hanno preso parte il Prof. Pasquale Stanzione, presidente, la prof.ssa Ginevra Cerrina Feroni, vicepresidente, il dott. Agostino Ghiglia e l’avv. Guido Scorza, componenti, e il cons. Fabio Mattei segretario generale;
VISTO il Regolamento (UE) 2016/679 del Parlamento europeo e del Consiglio, del 27 aprile 2016 (di seguito “Regolamento”);
VISTO il d.lgs. 30 giugno 2003, n. 196 (Codice in materia di protezione dei dati personali, di seguito “Codice”) come novellato dal d.lgs. 10 agosto 2018, n. 101 recante “Disposizioni per l’adeguamento della normativa nazionale alle disposizioni del Regolamento (UE) 2016/679”;
VISTO il reclamo presentato dalla sig.ra XX in data 21/10/2021, ai sensi dell’art. 77 del Regolamento, con cui è stata lamentata una violazione della disciplina in materia di protezione dei dati personali da parte dell’Associazione Medica Chirone s.c.r.l.;
VISTE le osservazioni formulate dal segretario generale ai sensi dell’art. 15 del regolamento del Garante n. 1/2000;
RELATORE il dott. Agostino Ghiglia;
PREMESSO
1. Il reclamo e l’avvio del procedimento.
Con il reclamo presentato a questa Autorità in data 21/10/2021, la sig.ra XX ha lamentato una violazione della disciplina in materia di protezione dei dati personali da parte dell’Associazione medica Chirone, società cooperativa a responsabilità limitata (di seguito “Cooperativa”), suo datore di lavoro, rappresentando che era venuta a conoscenza, in maniera indebita, delle informazioni relative al suo stato vaccinale.
In particolare, la reclamante rappresentava di lavorare alle dipendenze della Cooperativa, in qualità di impiegata, e che, pur non gravando nei suoi confronti l’obbligo vaccinale richiesto dal decreto legge 1° aprile 2021 n. 44 (convertito con legge n. 76 del 28 maggio 2021, vigente all’epoca in cui i fatti si sono verificati), aveva ricevuto una lettera di diffida, dal datore di lavoro, che le intimava di procedere con la somministrazione del vaccino anti SARS-CoV-2, pena la sospensione dell’attività lavorativa.
Con la nota del 09/12/2021, l’Ufficio formulava nei confronti della Cooperativa una richiesta di informazioni, ai sensi dell’art. 157 del Codice, volta in particolare a conoscere se fosse stata attivata la procedura prevista dall’art. 4 del D.L. 44/2021 e, in caso contrario, a comunicare la fonte di acquisizione del dato particolare riferito alla reclamante.
Considerato che tale richiesta, regolarmente notificata all’indirizzo pec della Cooperativa, non riceveva alcun riscontro nei termini indicati, l’Ufficio delegava il Nucleo tutela privacy e frodi tecnologiche della Guardia di finanza a procedere alla notifica di una richiesta di informazioni, anch’essa formulata ai sensi dell’art. 157 del Codice, e dell’atto di avvio del procedimento sanzionatorio ai sensi dell’art. 166 del Codice, in relazione alla violazione dell’art. 157 del Codice stesso (note del 16/02/2022).
Entrambi gli atti venivano notificati alla Cooperativa, in data 10/03/2022, come risulta dal verbale di operazioni compiute redatto dal Nucleo della Guardia di finanza in pari data.
In occasione dell’accertamento ispettivo, la Cooperativa dichiarava, preliminarmente, che l’informazione relativa allo stato vaccinale della dipendente non era stato acquisito dall’ASL territorialmente competente, secondo le procedure previste dall’art. del D.L. 44/2021, ma dall’interessata stessa che aveva spontaneamente manifestato la sua intenzione di non volersi sottoporre alla vaccinazione anti SARS-CoV-2.
Per quanto concerne l’osservanza delle procedure di cui al citato art. 4 del D.L. 44/2021, veniva rappresentato che:
- “In considerazione dell’emergenza pandemica in atto, la responsabilità del sottoscritto, legale rappresentante della Cooperativa, imponeva l’adozione di tutte le misure previste per legge e necessarie a garantire ai medici operanti, ai dipendenti, ai pazienti (…) il rispetto dei protocolli anti-Covid e ogni pregiudizio alla salute”;
- “In questo contesto, considerato l’obbligo vaccinale imposto dal D.L. 44/2021 e s.m.i. a tutti gli operatori dell’ambito sanitario, studi professionali compresi, il sottoscritto si preoccupava di comprendere se l’unica dipendente della Cooperativa (…) fosse munita di idonea documentazione comprovante l’assolvimento degli obblighi previsti dal citato decreto”;
- “l’obbligo di comunicazione della lista dei lavoratori da inviarsi all’Azienda Sanitaria Locale competente [è stata assolta] in data 3 novembre 2021 e valutata la preminenza della tutela e garanzia della salute (…) si è attivato tempestivamente privilegiando l’interesse comune sanitario, anche in assenza della risposta dell’ASL (…)”.    
Per quanto sopra, l’Ufficio provvedeva a notificare alla Cooperativa, in data 12/05/2022, l’atto di avvio del procedimento, ai sensi dell’art. 166, comma 5, del Codice in relazione alla violazione dell’art. 9, par. 2, del Regolamento, per aver effettuato un trattamento di dati cd. Particolari, riferiti alla reclamante, in assenza dei presupposti di liceità.
Con le note del 18/03/2022 e del 31/05/2022, la parte inviava propri scritti difensivi, ai sensi dell’art. 18 della legge n. 689/1981, con cui dichiarava che:
- “La mancata risposta [alla richiesta di informazioni ex art. 157 del Codice] è dipesa purtroppo da un mero errore materiale e dalla modesta organizzazione amministrativa della Cooperativa che, nei fatti, non ha consentito al sottoscritto la dovuta e tempestiva conoscenza della medesima richiesta raccomandata”;
- “di aver ritenuto che la medesima potesse essere annoverata, nel caso, fra gli operatori di interesse sanitario, svolgendo il proprio compito con funzioni operative in sala di attesa, all’interno di una struttura medica, quale l’ambulatorio medico (…), per e nell’interesse dei dottori (…)(soci della Cooperativa) che ivi prestavano il loro servizio medico e che avevano richiesto di tale supporto alla Cooperativa”.
In data 22/11/2022, in sede di audizione, ai sensi dell’art. 18 della legge n. 689/1981, la parte ha confermato, nell’occasione, le osservazioni già formulate negli scritti difensivi.
2. Valutazioni in ordine agli atti del procedimento.
All’esito dell’esame della documentazione prodotta e delle dichiarazioni rese dalla parte nel corso del procedimento, premesso che, salvo che il fatto non costituisca più grave reato, chiunque, in un procedimento dinanzi al Garante, dichiara o attesta falsamente notizie o circostanze o produce atti o documenti falsi ne risponde ai sensi dell'art. 168 del Codice, risulta accertato quanto segue.
In primo luogo, occorre rilevare che la Cooperativa ha omesso di fornire riscontro alla richiesta di informazioni formulata dall’Autorità, ai sensi dell’art. 157 del Codice. Tale nota risulta regolarmente notificata all’indirizzo pec della Cooperativa e, sulla base delle dichiarazioni rese nel corso del procedimento, non  è stata riscontrata nei termini esclusivamente per problematiche legate all’organizzazione interna.
Tale argomentazione non è idonea ad escludere la responsabilità della parte e a consentire l’archiviazione del relativo procedimento sanzionatorio. Tra l’altro, il mancato riscontro alla predetta richiesta di informazioni ha reso necessario chiedere il coinvolgimento del Nucleo privacy della Guardia di finanza, incaricato di notificare un’ulteriore richiesta di informazione e di raccogliere utili elementi istruttori.
Proprio sulla base delle risultanze istruttorie acquisite dal predetto Nucleo, è stato possibile accertare un ulteriore profilo di illiceità in capo alla Cooperativa, consistente in un trattamento di dati cd. particolari riferiti alla reclamante, effettuato in assenza di idonei presupposti di liceità di cui all’art. 9, par. 2 del Regolamento.
Rispetto a tale violazione, occorre chiarire che la procedura attinente alla verifica dell’assolvimento dell’obbligo vaccinale, limitatamente agli esercenti le professioni sanitarie e agli operatori di interesse sanitario, è stata introdotta dal già citato D.L. n. 44/2021 (convertito con legge n. 76 del 28 maggio 2021) ed è rimasta in vigore fino al 1° novembre 2022 (artt. 4 e 4-bis, comma 1 del DL 44/2021, come modificati dall'art. 7, comma 1, lett. b), D.L. 31 ottobre 2022, n. 162, convertito, con modificazioni, dalla legge 30 dicembre 2022, n. 199).
Il novero delle categorie di lavoratori interessati dall’obbligo vaccinale è stato progressivamente ampliato da numerosi interventi legislativi che si sono susseguiti nel tempo, attraverso i quali sono state anche modificate le procedure relative alla verifica dell’assolvimento dell’obbligo vaccinale, sia per quanto attiene ai soggetti incaricati della verifica sia per quel che concerne le tempistiche e le modalità della stessa (v. D.L. 26 novembre 2021 n. 172, convertito con modificazioni dalla Legge 21 gennaio 2022 n. 3, D.L. 24 marzo 2022 n. 24, D.L. 31 ottobre 2022 n. 162).
Va, altresì, rilevato che, in base al quadro normativo sopra richiamato, la vaccinazione anti SARS-CoV-2 costituiva, rispetto a determinate categorie professionali, per espressa disposizione normativa “requisito essenziale per l'esercizio della professione e per lo svolgimento delle prestazioni lavorative” (art. 4 del citato D.L. 44/2021).
L’attivazione della procedura, consisteva, in un primo momento, nella comunicazione “entro cinque giorni dall’entrata in vigore del decreto” da parte dei datori di lavoro di un elenco contenente i nominativi “degli operatori di interesse sanitario che svolgono la loro attività nelle strutture sanitarie, sociosanitarie, socio-assistenziali, pubbliche o  private, (…), alla  regione  o  alla  provincia autonoma nel cui territorio operano” (art. 4, comma 3).
Sulla base della documentazione in atti, è tuttavia risultato che la Cooperativa ha effettuato tale comunicazione (mediante trasmissione all’ASL territorialmente competente dell’elenco dei propri dipendenti) in data 03/11/2021, come risulta dalla comunicazione trasmessa via pec acquisita nel corso dell’attività istruttoria, includendo anche il nominativo della reclamante, sebbene la stessa non esercitasse la professione sanitaria né fosse un’operatrice di interesse sanitario, secondo la definizione di cui al citato articolo 4.
Aldilà di tale valutazione, per quel che concerne i profili attinenti alla tutela dei dati personali, preme sottolineare che, in data 08/10/2021 (quindi prima di procedere alla citata comunicazione all’ASL), la Cooperativa aveva inviato alla reclamante una lettera di diffida, con cui le intimava di presentarsi sul luogo di lavoro “munita di documentazione comprovante l’assolvimento dell’obbligo vaccinale (…)” pena la sospensione dalla prestazione lavorativa, a cui ha fatto seguito il licenziamento, comunicatole in data 30/11/2021.
Risulta pertanto, sulla base di quanto ricostruito, che la Cooperativa ha trattato il dato relativo allo stato vaccinale della propria dipendente, ancora prima di ricevere, dagli organismi preposti, l’atto di accertamento dell’inosservanza dell’obbligo vaccinale, secondo la procedura indicata all’art. 4, comma 6, del D.L. 44/2021 (“l'azienda sanitaria  locale competente accerta l'inosservanza dell'obbligo  vaccinale  e,  previa acquisizione  delle  ulteriori  eventuali  informazioni   presso   le autorità competenti, ne dà immediata comunicazione scritta all’interessato, al datore di lavoro e all’ordine professionale di appartenenza”).
Per questo motivo, il trattamento dei dati relativi allo stato vaccinale della reclamante è stato effettuato in violazione della disciplina in materia di protezione dei dati personali che sancisce, in via generale, il divieto di trattare dati cd. particolari (tra cui quelli relativi alla condizione di salute, art. 9, par. 1, del Regolamento). Tale divieto viene meno solo nei casi tassativamente previsti dall’art. 9, par. 2, del Regolamento stesso.
In particolare, nell’ambito del rapporto di lavoro, la deroga al divieto di trattamento dei cd. dati particolari è prevista nell’ipotesi di un “trattamento necessario per assolvere gli obblighi ed esercitare i diritti specifici del titolare del trattamento o dell’interessato in materia di diritto del lavoro e della sicurezza sociale e protezione sociale, nella misura in cui sia autorizzato dal diritto dell’Unione o degli Stati membri (…)” (art. 9, par. 2, lett. b) del Regolamento).
Considerato, quindi, che la disciplina dettata dal DL 44/2021 costituiva il presupposto di liceità delle operazioni di trattamento dei dati cd. particolari, poste in essere per assolvere gli obblighi del titolare del trattamento, il mancato rispetto della procedura di accertamento dell’inadempimento dell’obbligo vaccinale espressamente prevista dalla legge ha, conseguentemente, reso illecito il trattamento effettuato dalla Cooperativa.
Tra l’altro, con specifico riferimento ai trattamenti di dati personali inerenti alla vaccinazione di dipendenti, si osserva che, nel contesto emergenziale derivante dall’epidemia da Covid-19, il Garante ha in più occasioni ribadito che il datore di lavoro non poteva chiedere ai propri dipendenti di fornire informazioni sul proprio stato vaccinale o copia di documenti che comprovino l‘avvenuta vaccinazione anti Covid-19.
E ciò, come detto, non era consentito dalle disposizioni specifiche legate all’emergenza sanitaria né dalla disciplina in materia di tutela della salute e sicurezza nei luoghi di lavoro. Inoltre, in via generale, si rileva che, nell’ambito del rapporto di lavoro, non poteva considerarsi lecito il trattamento dei dati relativi alla vaccinazione neanche con il consenso dei dipendenti, non potendo il consenso costituire, in tal caso, una valida condizione di liceità in ragione dello squilibrio del rapporto tra titolare e interessato nel contesto lavorativo (considerando 43 del Regolamento) (a tal proposito, si vedano le FAQ 1 e 2 sul “Trattamento dei dati relativi alla vaccinazione anti Covid-19 nel contesto lavorativo”, doc web n. 9543615).
3. Conclusioni: illiceità dei trattamenti effettuati.
Alla luce delle valutazioni che precedono, si rileva pertanto che le dichiarazioni rese dal titolare del trattamento negli scritti difensivi ˗ della cui veridicità si può essere chiamati a rispondere ai sensi dell’art. 168 del Codice ˗  non consentono di superare i rilievi notificati dall’Ufficio con l’atto di avvio del procedimento e risultano insufficienti a consentirne l’archiviazione, non ricorrendo, peraltro, alcuno dei casi previsti dall’art. 11 del regolamento del Garante n. 1/2019, concernente le procedure interne all’Autorità aventi rilevanza esterna.
Per i suesposti motivi, si dichiara fondato il reclamo presentato ai sensi dell’art. 77 del Regolamento e, nell’esercizio dei poteri correttivi attribuiti all’Autorità ai sensi dell’art. 58, par. 2, del Regolamento, si dispone l’applicazione di una sanzione amministrativa pecuniaria ai sensi dell’art. 83. par. 5, del Regolamento.
4. Ordinanza ingiunzione.
Il Garante, ai sensi dell’art. 58, par. 2, lett. i) del Regolamento e dell’art. 166 del Codice, ha il potere di infliggere una sanzione amministrativa pecuniaria prevista dall’art. 83, par. 5, del Regolamento, mediante l’adozione di una ordinanza ingiunzione (art. 18. legge 24 novembre 1981 n. 689), in relazione al mancato riscontro alla richiesta di informazioni formulata ai sensi dell’art. 157 del Codice e al trattamento dei dati cd. particolari riferiti alla reclamante, di cui è stata accertata l’illiceità, nei termini sopra esposti.
Con riferimento agli elementi elencati dall’art. 83, par. 2, del Regolamento ai fini dell’applicazione della sanzione amministrativa pecuniaria e della relativa quantificazione, tenuto conto che la sanzione deve essere “in ogni singolo caso effettiva, proporzionata e dissuasiva” (art. 83, par. 1 del Regolamento), si rappresenta che, nel caso di specie, sono state tenute in considerazione le circostanze sotto riportate:
- con riguardo alla natura, gravità e durata della violazione è stata considerata rilevante la natura della violazione dell’art. 9, par. 2, del Regolamento che ha riguardato dati particolari, seppur riferiti a un solo interessato;
- l’assenza di precedenti violazioni pertinenti commesse dal titolare del trattamento;
- il grado di cooperazione con l’Autorità, volto in particolare a porre rimedio alle violazioni poste in essere;
- le complessità connesse all’applicazione della disciplina nel contesto emergenziale.
Si ritiene di dover applicare, al caso di specie, la disposizione di cui all’art. 83, par. 3, del Regolamento, in base alla quale “se, in relazione al medesimo trattamento o a trattamenti collegati, un titolare del trattamento viola, con dolo o con colpa, varie disposizioni del regolamento, l’importo totale della sanzione amministrativa pecuniaria non supera l’importo specificato per la violazione più grave”. 
In considerazione dei richiamati principi di effettività, proporzionalità e dissuasività (art. 83, par. 1, del Regolamento) ai quali l’Autorità deve attenersi nella determinazione dell’ammontare della sanzione, sono state prese in considerazione le condizioni economiche del contravventore, determinate in base alla dichiarazione dei redditi riferita all’anno 2022.
In ragione dei suddetti elementi, valutati nel loro complesso, si ritiene di determinare l’ammontare della sanzione pecuniaria nella misura di euro 5.000,00 (cinquemila) per la violazione dell’art. 157 del Codice e dell’art. 9, par. 2, del Regolamento.
In tale quadro, anche in considerazione della tipologia di violazione accertata, che ha riguardato i diritti dell’interessato, si ritiene che, ai sensi dell’art. 166, comma 7, del Codice e dell’art. 16, comma 1, del regolamento del Garante n. 1/2019, si debba procedere alla pubblicazione del presente provvedimento sul sito internet del Garante.
Si rileva, infine, che ricorrono i presupposti di cui all’art. 17 del regolamento n. 1/2019 concernente le procedure interne aventi rilevanza esterna, finalizzate allo svolgimento dei compiti e all’esercizio dei poteri demandati al Garante.
TUTTO CIÒ PREMESSO, IL GARANTE
dichiara, ai sensi degli artt. 57, par. 1, lett. f) e 83 del Regolamento, l’illiceità dei trattamenti effettuati dall’Associazione Medica Chirone Società Cooperativa, C.F. 05116550483, con sede in Firenze, via Baracca n. 209, in persona del legale rappresentante pro-tempore, nei termini di cui in motivazione, per la violazione dell’art. 9, par. 2, del Regolamento e dell’art. 157 del Codice;
ORDINA
all’Associazione Medica Chirone Società Cooperativa, ai sensi dell’art. 58, par. 2, lett. i), del Regolamento, di pagare la somma di euro 5.000,00 (cinquemila) a titolo di sanzione amministrativa pecuniaria per le violazioni indicate nel presente provvedimento;
INGIUNGE
alla medesima di pagare la somma di euro 5.000,00 (cinquemila) secondo le modalità indicate in allegato, entro 30 giorni dalla notifica del presente provvedimento, pena l’adozione dei conseguenti atti esecutivi a norma dall’art. 27 della legge n. 689/1981.
Si rappresenta che ai sensi dell’art. 166, comma 8 del Codice, resta salva la facoltà per il trasgressore di definire la controversia mediante il pagamento – sempre secondo le modalità indicate in allegato – di un importo pari alla metà della sanzione irrogata entro il termine di cui all’art. 10, comma 3, del d. lgs. n. 150 del 1° settembre 2011 previsto per la proposizione del ricorso come sotto indicato.
DISPONE
ai sensi dell’art. 166, comma 7, del Codice e dell’art. 16, comma 1, del regolamento del Garante n. 1/2019, la pubblicazione del presente provvedimento sul sito web del Garante e ritiene che ricorrano i presupposti di cui all’art. 17 del regolamento n. 1/2019.
Ai sensi dell’art. 78 del Regolamento, degli artt. 152 del Codice e 10 del d.lgs.150/2011, avverso il presente provvedimento può essere proposta opposizione all’Autorità giudiziaria ordinaria, con ricorso depositato al tribunale ordinario del luogo individuato nel medesimo art. 10, entro il termine di 30 giorni dalla data di comunicazione del provvedimento stesso, ovvero di 60 giorni se il ricorrente risiede all’estero.
Roma, 23 maggio 2024
IL PRESIDENTE
Stanzione
IL RELATORE
Ghiglia
IL SEGRETARIO GENERALE
Mattei
 

