 

Vertrouwelijk/Aangetekend 
Ambitious People Group B.V. 
[VERTROUWELIJK] directeur 
Jozef lsraëlskade 48 E 
1072 SB AMSTERDAM 
 
 
 
 
 

 

Datum 
30 juli 2020 
 
 

Ons kenmerk 
z2019-28837 
 
Contactpersoon 
[VERTROUWELIJK] 
 
 

 
Onderwerp 
Besluit tot het opleggen van een bestuurlijke boete 
 

 

 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

 
 
 
 
 

 

 

 
 
 
 
Geachte [VERTROUWELIJK], 
 
De Autoriteit Persoonsgegevens (hierna: AP) heeft besloten aan Ambitious People Group B.V. (hierna: 
APG) een bestuurlijke boete van € 6.000,-- op te leggen. De AP is van oordeel dat APG niet zonder 
onredelijke vertraging, althans in ieder geval niet binnen een maand na ontvangst van een verzoek van drie 
verschillende betrokkenen tot het wissen van persoonsgegevens, daaraan gevolg heeft gegeven. APG heeft 
daarmee artikel 17, eerste lid, juncto artikel 12, derde lid, van de Algemene Verordening 
Gegevensbescherming (hierna: AVG) overtreden.  
 
Hierna wordt het besluit toegelicht. Hoofdstuk 1 bevat de relevante feiten en het procesverloop. In 
hoofdstuk 2 wordt het wettelijk kader beschreven. In hoofdstuk 3 volgt de beoordeling van de AP, waarna 
in hoofdstuk 4 de hoogte van de bestuurlijke boete wordt gemotiveerd. Tenslotte bevat hoofdstuk 5 het 
dictum en de rechtsmiddelenclausule. 
 

  

 

1 

 

 

Datum 
29 juli 2020 

Ons kenmerk 
z2019-28837 

 
1.  Feiten en procesverloop 
 
APG is een aan de Jozef Israëlskade 48E, (1072 SB) te Amsterdam statutair gevestigde besloten 
vennootschap. APG is opgericht op 2 augustus 2007 en is ingeschreven in het register van de Kamer van 
Koophandel onder nummer 34278390.1 Volgens haar privacy statement richt APG zich op recruiting.2  
 
Op 30 november 2018 heeft de AP van twee verschillende betrokkenen een klacht ontvangen over een 
mogelijke overtreding van de AVG door APG.3 Uit de klachten volgt dat betrokkenen menen dat APG ten 
onrechte geen gevolg heeft gegeven aan door hen ingediende verwijderingsverzoeken in de zin van de 
AVG. Op 20 maart 2019 heeft de AP een soortgelijke klacht ontvangen van een derde betrokkene.4 De 
indieners van de klachten worden hierna aangeduid als betrokkene 1, 2 en 3. 
 
Naar aanleiding van deze klachten is de AP een onderzoek gestart om te beoordelen of APG in 
overeenstemming heeft gehandeld met de regels die in de AVG rondom het recht op gegevenswissing 
(“vergetelheid”) en in de Wet bescherming persoonsgegevens (Wbp) rondom het recht op verwijdering 
zijn dan wel waren gesteld. In dat kader heeft de AP een drietal informatieverzoeken, respectievelijk op 6 
augustus, 30 augustus en 11 november 2019 aan APG gestuurd,5 waarop APG op 21 augustus, 16 september 
en 25 november 2019 heeft gereageerd.6 De bevindingen van het onderzoek zijn opgenomen in het rapport 
“Onderzoek naar het recht op gegevenswissing (‘recht op vergetelheid’) door Ambitious People Group 
B.V.” dat op 3 december 2019 is vastgesteld. 
  
Bij brief van 8 januari 2020 heeft de AP aan APG een voornemen tot handhaving verzonden tezamen met 
het voornoemde onderzoeksrapport en de onderliggende documentatie, waarbij APG tevens in de 
gelegenheid is gesteld een zienswijze kenbaar te maken. Op 5 februari 2020 heeft APG schriftelijk haar 
zienswijze gegeven. 
 
Op grond van het rapport met bevindingen, de onderliggende documentatie en de zienswijze van APG 
komt de AP tot de vaststelling van de volgende relevante feiten. 
 
APG verleent recruitmentdiensten en koppelt professionals aan een passende functie. APG opereert onder 
vijf zogeheten labels, die zich ieder richten op een specifieke markt, te weten: LMH, SAM, Four Life 
Sciences, Ardekay en Five Finance.7 Gegevens van kandidaten worden opgeslagen in de verschillende – bij 
de labels behorende – databases. Onder het verlenen van recruitmentdiensten valt het benaderen van die 
personen met relevante vacatures die aansluiten bij hun profiel. Dit gebeurt op basis van een 

                                                                        
1 Uittreksel KvK, bijlage 1 bij het onderzoeksrapport. 
2 Privacy statement, bijlage 14 bij het onderzoeksrapport. 
3 Meldingsformulier betrokkene 1, bijlage 2 bij het onderzoeksrapport; Meldingsformulier betrokkene 2, bijlage 3 bij het 
onderzoeksrapport. 
4 Meldingsformulier betrokkene 3, bijlage 4 bij het onderzoeksrapport. 
5 Informatieverzoeken, bijlagen 5, 7, en 12 bij het onderzoeksrapport. 
6 Reacties van APG, bijlagen 6, 8, en 13 bij het onderzoeksrapport. 
7 Privacy statement, bijlage 14 bij het onderzoeksrapport. 

 

 

2/16 

 

 

Datum 
29 juli 2020 

Ons kenmerk 
z2019-28837 

 
overeenkomst die, zo brengt APG naar voren, tot stand komt doordat betrokkenen zich inschrijven bij APG 
via de website.8  
 
APG heeft aangegeven dat zij ter uitvoering van de overeenkomsten met de hiervoor genoemde drie 
betrokkenen, gegevens van deze betrokkenen, te weten: naam, adres, woonplaats (NAW), e-mailadres, 
telefoonnummer, geboortedatum en het curriculum vitae met daarin informatie over opleiding en 
werkervaring, heeft opgenomen in een database. Deze drie betrokkenen hebben een verzoek gericht aan 
APG om tot wissing van hun persoonsgegevens uit de database over te gaan. Hieronder volgt een overzicht 
van de correspondentie – voor zover hier relevant – over deze verzoeken tussen betrokkenen en APG.  
 
Betrokkene 19 
Betrokkene 1 is op 28 november 2018 om 17:33 door APG (SAM Recruitment) via e-mail benaderd over 
een vacante functie.  
Op 28 november 2018 om 18:35 heeft betrokkene 1 hierop per e-mail bericht dat hij voor de laatste keer 
een verzoek doet om zijn gegevens te verwijderen conform de AVG.  
Op 10 januari 2019 om 18:59 is betrokkene 1 opnieuw per e-mail benaderd met verschillende functies.  
 
APG heeft bevestigd dat zij het verzoek van betrokkene 1 heeft ontvangen en aan de AP een overzicht van 
correspondentie met betrokkene overgelegd. Uit het onderzoek door APG is gebleken dat van betrokkene 1 
op de datum van ontvangst van de brief van de AP van 6 augustus 2019 in de database van SAM 
Recruitment de volgende persoonsgegevens waren opgeslagen: NAW, e-mailadres, telefoonnummer, 
geboortedatum, curriculum vitae met informatie over opleiding en werkervaring. Voorts heeft APG 
aangegeven dat betrokkene 1 op 15 november 2018 voor het eerst heeft aangegeven dat hij wil dat zijn 
gegevens worden verwijderd in overeenstemming met de AVG.10  
 
Betrokkene 211 
Op 26 maart 2018 om 17:28 heeft APG (LMH Engineering) betrokkene 2 benaderd waarin hij gewezen 
wordt op verschillende vacante functies.  
Op 26 maart 2018 om 18:11 wijst betrokkene 2 in reactie op deze e-mail er op dat hij menig maal heeft 
verzocht om uit de database te worden gehaald, en verzoekt zijn account te verwijderen uit de database. 
Op 30 november 2018 om 16:49 wordt betrokkene 2 opnieuw per e-mail benaderd met een vacature.  
Op 30 november 2018 om 20:10 wijst betrokkene 2 in reactie op deze e-mail er op dat hij menig maal heeft 
verzocht om uit de database te worden gehaald, en verzoekt zijn account te verwijderen uit de database.  
 
APG heeft bevestigd dat zij het verzoek van betrokkene heeft ontvangen en aan de AP een overzicht van 
correspondentie met betrokkene overgelegd.12 Uit het onderzoek door APG is gebleken dat van betrokkene 
2 op de datum van ontvangst van de brief van de AP van 6 augustus 2019 in de database van LMH 

                                                                        
8 Reactie APG op informatieverzoek van 11 november 2019, bijlage 13 bij het onderzoeksrapport. 
9 E-mailcorrespondentie betrokkene 1, bijlage 9 bij het onderzoeksrapport. 
10 Reactie APG van 20 augustus 2019, bijlage 6 bij het onderzoeksrapport. 
11 E-mailcorrespondentie betrokkene 2, bijlage 10 bij het onderzoeksrapport. 
12 Reactie APG van 20 augustus 2019, bijlage 6 bij het onderzoeksrapport. 

 

 

3/16 

 

 

Datum 
29 juli 2020 

Ons kenmerk 
z2019-28837 

 
Engineering de volgende persoonsgegevens waren opgeslagen: NAW, e-mailadres, telefoonnummer, 
geboortedatum, curriculum vitae met informatie over opleiding en werkervaring. Voorts heeft APG 
aangegeven dat betrokkene op 12 februari 2019 een derde e-mail heeft ontvangen waar betrokkene op 
heeft gereageerd.   
 
Betrokkene 313 
Op 17 oktober 2018 om 18:18 benadert APG (Five Finance recruitment) via een e-mail betrokkene 3 
waarin hij gewezen wordt op een vacature.  
Op 17 oktober 2018 om 18:37 verzoekt betrokkene 3 in reactie op deze e-mail zijn gegevens terstond te 
verwijderen, ook voor LMH.  
Op 19 oktober 2018 om 09:02 bericht APG betrokkene 3 dat zij een zusteronderneming van LMH 
(onderdeel van dezelfde groep) zijn en dat het een eenmalige e-mail betrof.  
Op 19 oktober 2018 om 09:07 vraagt betrokkene 3 in reactie op deze e-mail of hij uit het bestand wordt 
verwijderd.  
Op 19 oktober 2018 om 09:11 bevestigt APG dit aan betrokkene 3.  
Op 20 maart 2019 om 11:03 en op 1 augustus 2019 om 18:47 is betrokkene 3 opnieuw per e-mail benaderd  
door APG (LMH Engineering) over een vacature, respectievelijk met een verzoek om terug te bellen.  
 
APG heeft bevestigd dat zij het verzoek van betrokkene 3 heeft ontvangen en aan de AP een overzicht van 
correspondentie met betrokkene overgelegd.14 APG heeft aangegeven dat de gegevens van betrokkene 3, 
na het verzoek om verwijdering, uit de database van Five Finance zijn verwijderd, maar niet uit die van 
LMH Engineering. Uit het onderzoek door APG is gebleken dat van betrokkene 3 op de datum van 
ontvangst van de brief van de AP van 6 augustus 2019 in de database van LMH Engineering de volgende 
persoonsgegevens waren opgeslagen: NAW, e-mailadres, telefoonnummer, geboortedatum, curriculum 
vitae met informatie over opleiding en werkervaring.  
 
In reactie op het informatieverzoek van de AP van 30 augustus 201915 heeft APG aangegeven en 
aangetoond dat de persoonsgegevens van alle drie de betrokkenen op 11 september 2019 zijn verwijderd, 
waarover betrokkenen op 12 september 2019 door APG bij e-mail zijn geïnformeerd.16 
 
2.  Wettelijk kader 
 
2.1 Reikwijdte AVG 
 
Ingevolge artikel 2, eerste lid, van de AVG is deze verordening van toepassing op de geheel of gedeeltelijk 
geautomatiseerde verwerking, alsmede op de verwerking van persoonsgegevens die in een bestand zijn 
opgenomen of die bestemd zijn om daarin te worden opgenomen.  

                                                                        
13 E-mailcorrespondentie betrokkene 3, bijlage 11 bij het onderzoeksrapport. 
14 Reactie APG van 20 augustus 2019, bijlage 6 bij het onderzoeksrapport. 
15 Brief van AP, bijlage 7 bij het onderzoeksrapport. 
16 Reactie van APG, bijlage 8 bij het onderzoeksrapport. 

 

 

4/16 

 

 

Datum 
29 juli 2020 

Ons kenmerk 
z2019-28837 

 
 
Ingevolge artikel 4 van de AVG wordt verstaan onder:  
1. “Persoonsgegevens”: alle informatie over een geïdentificeerde of identificeerbare natuurlijke persoon 
(“de betrokkene”); […].  
2. “Verwerking”: een bewerking of een geheel van bewerkingen met betrekking tot persoonsgegevens of 
een geheel van persoonsgegevens, al dan niet uitgevoerd via geautomatiseerde procedés […].  
7. “Verwerkingsverantwoordelijke”: een […] rechtspersoon die, alleen of samen met anderen, het doel van 
en de middelen voor de verwerking van persoonsgegevens vaststelt; […]. 
 
2.2 Recht op gegevenswissing 
 
Ingevolge artikel 12, derde lid, van de AVG verstrekt de verwerkingsverantwoordelijke betrokkene 
onverwijld en in ieder geval binnen een maand na ontvangst van het verzoek krachtens de artikelen 15 tot 
en met 22 informatie over het gevolg dat aan het verzoek is gegeven. Afhankelijk van de complexiteit van 
de verzoeken en van het aantal verzoeken kan die termijn indien nodig met nog eens twee maanden 
worden verlengd. De verwerkingsverantwoordelijke stelt de betrokkene binnen één maand na ontvangst 
van het verzoek in kennis van een dergelijke verlenging. Wanneer de betrokkene zijn verzoek elektronisch 
indient, wordt de informatie indien mogelijk elektronisch verstrekt, tenzij de betrokkene anderszins 
verzoekt.  
 
Ingevolge artikel 17, eerste lid, van de AVG heeft de betrokkene het recht van de 
verwerkingsverantwoordelijke zonder onredelijke vertraging wissing van hem betreffende 
persoonsgegevens te verkrijgen en is de verwerkingsverantwoordelijke verplicht persoonsgegevens zonder 
onredelijke vertraging te wissen wanneer een van de volgende gevallen van toepassing is: 
a) de persoonsgegevens zijn niet langer nodig voor de doeleinden waarvoor zij zijn verzameld of 
anderszins verwerkt;  
b) de betrokkene trekt de toestemming waarop de verwerking overeenkomstig artikel 6, lid 1, punt a), of 
artikel 9, lid 2, punt a), berust, in, en er is geen andere rechtsgrond voor de verwerking;  
c) de betrokkene maakt overeenkomstig artikel 21, lid 1, bezwaar tegen de verwerking, en er zijn geen 
prevalerende dwingende gerechtvaardigde gronden voor de verwerking, of de betrokkene maakt bezwaar 
tegen de verwerking overeenkomstig artikel 21, lid 2;  
d) de persoonsgegevens zijn onrechtmatig verwerkt;  
e) de persoonsgegevens moeten worden gewist om te voldoen aan een in het Unierecht of het lidstatelijke 
recht neergelegde wettelijke verplichting die op de verwerkingsverantwoordelijke rust;  
f) de persoonsgegevens zijn verzameld in verband met een aanbod van diensten van de 
informatiemaatschappij als bedoeld in artikel 8, lid 1.  
 
Volgens overweging 65 van de AVG moet een betrokkene het recht hebben om hem betreffende 
persoonsgegevens te laten rectificeren en dient een betrokkene te beschikken over een „recht op 
vergetelheid” wanneer de bewaring van dergelijke gegevens inbreuk maakt op deze verordening die of op 
Unierecht of het lidstatelijk recht dat op de verwerkingsverantwoordelijke van toepassing is. Meer bepaald 
moeten betrokkenen het recht hebben hun persoonsgegevens te laten wissen en niet verder te laten 

 

 

5/16 

 

 

Datum 
29 juli 2020 

 

Ons kenmerk 
z2019-28837 

verwerken wanneer de persoonsgegevens niet langer noodzakelijk zijn voor de doeleinden waarvoor zij 
zijn verzameld of anderszins verwerkt, wanneer de betrokkenen hun toestemming hebben ingetrokken of 
bezwaar maken tegen de verwerking van hun persoonsgegevens, of wanneer de verwerking van hun 
persoonsgegevens op een ander punt niet met deze verordening in overeenstemming is. […]. 
 
Daarbij geldt dat er, zoals blijkt uit overweging 59 van de AVG, regelingen voorhanden dienen te zijn om 
de betrokkene in staat te stellen zijn rechten uit hoofde van de AVG gemakkelijker uit te oefenen, zoals 
mechanismen om te verzoeken om met name inzage in en rectificatie of wissing van persoonsgegevens en, 
indien van toepassing, deze gratis te verkrijgen, alsmede om het recht van bezwaar uit te oefenen. De 
verwerkingsverantwoordelijke dient ook middelen te verstrekken om verzoeken elektronisch in te dienen, 
vooral wanneer persoonsgegevens langs elektronische weg worden verwerkt. De 
verwerkingsverantwoordelijke dient te worden verplicht onverwijld en ten laatste binnen een maand op 
een verzoek van de betrokkene te reageren, en om de redenen op te geven voor een eventuele 
voorgenomen weigering om aan dergelijke verzoeken gehoor te geven. 
 
3.  Beoordeling 
 
3.1 Inleiding 
 
Voor de hierna volgende beoordeling wordt uitgegaan van de verzoeken van betrokkenen welke onder de 
werkingssfeer van de AVG vallen.  
 
3.2 Verwerking van persoonsgegevens en materieel toepassingsgebied AVG 
 
Zoals gezegd opereert APG onder vijf labels: LMH, SAM, Four Life Sciences, Ardekay en Five Finance en 
heeft zij uit hoofde van een overeenkomst voor het verlenen van recruitmentdiensten, gegevens in haar 
database(s) geregistreerd van betrokkenen 1, 2 en 3.  
 
Naar aanleiding van het verzoek van de AP van 6 augustus 2019, heeft APG gecontroleerd welke gegevens 
van betrokkenen waren opgeslagen in haar database. Hieruit is gebleken dat in de database van SAM 
Recruitment gegevens van betrokkene 1 waren opgeslagen en in de database van LMH Engineering 
gegevens van betrokkenen 2 en 3 waren opgeslagen. Daarbij ging het in alle drie de gevallen om de 
volgende gegevens: NAW, e-mailadres, telefoonnummer, geboortedatum, en curriculum vitae met daarin 
informatie over opleiding en werkervaring.17 
 
De gegevens die in de databases van APG zijn opgeslagen maken de betrokkenen direct identificeerbaar. 
Daarmee zijn deze gegevens te kwalificeren als persoonsgegevens in de zin van artikel 4, aanhef, en onder 
1, van de AVG. 
 

                                                                        
17 Reactie APG van 20 augustus 2019, bijlage 6 bij het onderzoeksrapport. 

 

 

6/16 

 

 

Datum 
29 juli 2020 

Ons kenmerk 
z2019-28837 

 
Op grond van artikel 2, eerste lid en artikel 3, eerste lid, van de AVG is de AVG van toepassing op de geheel 
of gedeeltelijk geautomatiseerde verwerking van persoonsgegevens in het kader van de activiteiten van 
een vestiging van een verwerkingsverantwoordelijke of een verwerker in de Europese Unie.  
 
De betreffende persoonsgegevens zijn vastgelegd en digitaal opgeslagen geweest in de databases van de 
labels SAM Recruitment (betrokkene 1) en LMH Engineering (betrokkenen 2 en 3). Verder werden de e-
mailadressen en de namen van betrokkenen door medewerkers van APG gebruikt en geraadpleegd om 
betrokkenen te benaderen via e-mail met vacatures dan wel om met hen in contact te treden. Dit is een 
geautomatiseerde verwerking van persoonsgegevens.  
 
De AP komt tot de conclusie dat er sprake is van een verwerking van persoonsgegevens waarop volgens 
voornoemde bepalingen de AVG van toepassing is.  
 
3.3 Verwerkingsverantwoordelijke 
 
In het kader van de vraag wie is of zijn aan te merken als verwerkingsverantwoordelijke(n) als bedoeld in 
artikel 4, aanhef, en onder 7, van de AVG is bepalend wie het doel van en de middelen voor de verwerking 
van persoonsgegevens vaststelt.  
 
In het privacy statement van APG18 staat het volgende beschreven: 
 

“WHO IS YOUR DATA CONTROLLER? 
Ambitious People Group works with five (5) brands, that each focus on a specific segment of the 
recruitment sector (the “Brands”): 

  LMH 
  SAM 
  Four Life Sciences 
  Ardekay 
  Five Finance 

Each Brand encompasses several legal entities, incorporated under various jurisdictions. For your 
convenience, whenever we refer to one of these Brands in our Privacy Statement, we mean all legal 
entities that form that Brand. 
 
The parent company of the Brands is Ambitious People Group B.V., a private company with 
limited liability incorporated under the laws of the Netherlands, having its registered seat in 
Amsterdam and its office in (1072 SB) Amsterdam at Jozef Israëlskade 48 E, the Netherlands, 
registered with the commercial register of the Dutch Chamber of Commerce under number 
34278390. 
 

                                                                        
18 Privacy statement, bijlage 14 bij het onderzoeksrapport. 

 

 

7/16 

 

 

Datum 
29 juli 2020 

 

Ons kenmerk 
z2019-28837 

Why and how your Personal Data is processed, is ultimately determined by Ambitious People 
Group B.V. Therefore, we consider Ambitious People Group B.V. to be the sole data controller 
with respect to your Personal Data. For the remainder of the Privacy Statement, we will refer to 
the Ambitious People Group B.V. as “APG”.  
 
APG shares your Personal Data with the Brands of APG in the following manner. To increase the 
chance of a match between you and a suitable job, APG has created Brands dedicated to specific 
sectors. Therefore, if you only apply for a Brand, your Personal Data is stored in the database of 
that Brand. However, it is possible that vacancies available at other Brands provide an equally 
suitable or even better match with your profile. For that reason, the databases of each Brand are 
accessible to employees of other Brands. APG’s employees are instructed to only source the 
databases of other Brands in case of ‘cross Brand vacancies’: vacancies that fit the profile of more 
than one Brand.” 

 
De AP constateert dat in het privacy statement van SAM, Five Finance en LMH een zelfde passage is 
opgenomen:19 

“[…] Why and how your Personal Data is processed, is ultimately determined by Ambitious 
People Group B.V. Therefore, we consider Ambitious People Group B.V. to be the sole data 
controller with respect to your Personal Data. For the remainder of the Privacy Statement, we will 
refer to the Ambitious People Group B.V. as “APG”.  

 
APG  is volgens haar privacyverklaring verwerkingsverantwoordelijke. Het middel voor de verwerking van 
persoonsgegevens betreft in dit geval de registratie van persoonsgegevens in de (verschillende) 
database(s) van APG. 
 
APG bevestigt in haar reactie op het informatieverzoek van de AP van 11 november 2019 dat het doel van 
het verwerken van de persoonsgegevens (NAW-gegevens, e-mailadres, telefoonnummer, geboortedatum 
en curriculum vitae met daarin informatie over opleiding en werkervaring) van de drie betrokkenen door 
APG was om hen te benaderen met relevante vacatures die aansloten bij hun profiel. Dit gebeurde op basis 
van een overeenkomst tussen de betrokkene en APG die tot stand is gekomen doordat de betrokkene zich 
via de website bij APG heeft ingeschreven, aldus APG.20 
 
Voorts is van belang dat – zoals APG ook in haar reactie van 20 augustus 2019 aan de AP aangeeft21 – 
verzoeken tot verwijdering centraal gericht kunnen worden aan privacy@ambitiouspeople.com22 en dat 
APG haar medewerkers instrueert omtrent het omgaan met verzoeken die verband houden met de AVG en 
APG de entiteit is die maatregelen heeft getroffen naar aanleiding van de berichtgeving van de AP.  
De verzoeken van de drie betrokkenen zijn niet centraal bij APG via het in het privacy statement vermelde 
e-mailadres binnengekomen, maar bij recruiters zelf. APG heeft besloten om de interne procedure zodanig 

                                                                        
19 Privacy statement, bijlage 14 bij het onderzoeksrapport. 
20 Reactie APG op informatieverzoek van 11 november 2019, bijlage 13 bij het onderzoeksrapport. 
21 Reactie APG van 20 augustus 2019, bijlage 6 bij het onderzoeksrapport. 
22 Zie ook Privacy statement, bijlage 14 bij het onderzoeksrapport. 

 

 

8/16 

 

 

Datum 
29 juli 2020 

Ons kenmerk 
z2019-28837 

 
aan te passen dat verzoeken die recruiters zelf binnenkrijgen, voortaan ook worden doorgestuurd naar de 
privacy-inbox om van daaruit centraal te worden opgepakt. Ter adstructie hiervan heeft APG haar 
gewijzigde handleiding overgelegd.  
 
Gelet op het voorgaande heeft APG de zeggenschap over hoe er binnen APG en haar labels wordt 
omgegaan met de rechten van betrokkenen en de verwerking van persoonsgegevens van betrokkenen en 
bepaalt zij het doel van en de middelen voor deze verwerking.  
 
APG kwalificeert derhalve als verwerkingsverantwoordelijke als bedoeld in artikel 4, aanhef, en onder 7, 
van de AVG.  
 
3.4 Overtreding inzake recht op gegevenswissing (“recht op vergetelheid”) 
 
Op grond van artikel 17, eerste lid, van de AVG heeft de betrokkene het recht zonder onredelijke vertraging 
wissing van hem betreffende persoonsgegevens te verkrijgen en is de verwerkingsverantwoordelijke 
verplicht persoonsgegevens zonder onredelijke vertraging te wissen wanneer de persoonsgegevens niet 
langer nodig zijn voor de doeleinden waarvoor zij zijn verzameld of anderszins verwerkt (eerste lid, onder 
a).  
 
Op grond van artikel 12, derde lid, van de AVG verstrekt de verwerkingsverantwoordelijke de betrokkene 
onverwijld en in ieder geval binnen een maand na ontvangst van een verzoek om gegevenswissing 
informatie over het gevolg dat aan het verzoek is gegeven.  
 
Hiervoor is vastgesteld dat de drie betrokkenen allen hebben verzocht hun gegevens te verwijderen uit de 
betreffende database van APG. Betrokkene 1 heeft op 15 en 28 november 2018 verzocht om zijn gegevens te 
verwijderen,23 betrokkene 2 op 26 maart 2018 en op 30 november 2018, en betrokkene 3 op 17 oktober 
2018. Voorts is gebleken dat de persoonsgegevens van de drie betrokkenen op de datum van ontvangst van 
de brief van de AP van 6 augustus 2019 nog opgeslagen waren in de database van SAM Recruitment 
(betrokkene 1) en van LMH Engineering (betrokkenen 2 en 3). Op 11 september 2019 zijn de 
persoonsgegevens van de drie betrokkenen door APG verwijderd. Op 12 september 2019 heeft APG 
betrokkenen hierover bij e-mail geïnformeerd.24 APG heeft daarbij opgemerkt dat zij – na berichtgeving 
van de AP – de betreffende persoonsgegevens reeds eerder ‘in quarantaine’ had gesteld en dat deze 
personen niet langer benaderd zouden kunnen worden hangende dat onderzoek. APG meende dat, in het 
kader van het onderzoek door de AP, de persoonsgegevens waarom het ging juist niet per direct moesten 
worden verwijderd. Op het moment dat de AP aangaf dat hiertoe – ondanks het onderzoek – moest 
worden overgegaan, heeft APG dat direct gedaan. 
 
Nu betrokkenen APG hebben verzocht om hun persoonsgegevens te verwijderen uit de database en 
daarmee te kennen hebben gegeven geen gebruik meer te willen maken van de diensten van APG, oordeelt 

                                                                        
23 Volgens APG heeft betrokkene 1 op 15 november 2018 voor het eerst aangegeven dat hij wil dat zijn gegevens worden verwijderd 
conform de AVG. Zie bijlage 6 bij het onderzoeksrapport. 
24 Reactie van APG, bijlage 9 bij het onderzoeksrapport. 

 

 

9/16 

 

 

Datum 
29 juli 2020 

 

Ons kenmerk 
z2019-28837 

de AP dat hun persoonsgegevens vanaf dat moment niet langer nodig waren voor het doeleinde waarvoor 
zij zijn verzameld of anderszins verwerkt, namelijk om betrokkenen te voorzien van en te benaderen met 
relevante vacatures.  
 
Zienswijze APG en reactie AP 
APG heeft kunnen achterhalen dat de drie betrokkenen geen verzoek hebben ingediend via het daarvoor 
bestemde en aangewezen privacy-adres, maar dat zij hun verzoek hebben gericht aan de recruiter door wie 
zij zijn benaderd voor een vacature. Hoewel APG ook voor die situatie een beleid heeft, heeft APG tot haar 
spijt vastgesteld dat deze verzoeken niet adequaat zijn opgepakt door de betrokken recruiter(s). Als gevolg 
daarvan, zijn de betreffende personen ook na hun verzoek nog met vacatures benaderd. APG heeft de AP al 
eerder aangegeven dat zij het bijzonder vervelend vindt dat deze drie verzoeken niet tijdig zijn opgepakt en 
uitgevoerd. APG heeft echter ook toegelicht dat het hier gaat om een menselijke fout. Hoewel APG van 
mening is dat zij een adequaat beleid had geïmplementeerd voor de afhandeling van verzoeken van 
betrokkenen, gelet op de eisen die op grond van de AVG aan een dergelijk beleid zouden mogen worden 
gesteld, is de brief van de AP wel aanleiding geweest voor APG om haar beleid kritisch onder de loep te 
nemen. Zoals APG eerder heeft toegelicht, heeft zij haar medewerkers sindsdien geïnstrueerd om alle 
binnenkomende verzoeken zonder uitzondering door te sturen naar het privacy-e-mailadres voor verdere 
behandeling. Bovendien is er een Business Intelligence afdeling opgezet die zich gaat bezighouden met het 
ontwikkelen en implementeren van (automatische) processen die de kans op menselijke fouten nog verder 
moet terugdringen. APG is zich bewust van het feit dat het niet (adequaat) voldoen aan de verzoeken van 
de drie betrokkenen kan worden aangemerkt als een overtreding. 
 
De AP merkt dienaangaande het volgende op. Op grond van artikel 17, eerste lid, juncto artikel 12, derde 
lid, van de AVG had APG zonder onredelijke vertraging, althans in ieder geval binnen een maand na 
ontvangst van het verzoek van de betrokkenen informatie moeten geven over het gevolg dat aan het 
verzoek is gegeven en eveneens binnen deze termijn gevolg moeten geven aan het verzoek door tot wissing 
van de persoonsgegevens over te gaan.  
 
Dat betrokkenen hun verzoek niet via het daarvoor bestemde en in het privacy statement aangewezen 
adres hebben ingediend, maar zij dat hebben gericht aan de recruiter door wie zij zijn benaderd voor een 
vacature, maakt deze verplichting niet anders en doet aan de ernst van de overtreding niet af. APG draagt 
verantwoordelijkheid voor het handelen van haar medewerkers die in het geval van de betrokkenen de 
verzoeken niet volgens het door APG daartoe opgestelde beleid hebben opgepakt en geen gevolg hebben 
gegeven aan de verzoeken. Deze verantwoordelijkheid omvat ook het voorkomen van menselijke fouten. 
Menselijke fouten disculperen APG niet.  
  
Uit het vorenstaande concludeert de AP dat APG als verwerkingsverantwoordelijke ten aanzien van 
voornoemde drie betrokkenen in strijd heeft gehandeld met artikel 17, eerste lid, juncto artikel 12, derde 

 

 

10/16 

 

 

Datum 
29 juli 2020 

Ons kenmerk 
z2019-28837 

 
lid, van de AVG, door niet zonder onredelijke vertraging, althans in ieder geval niet binnen een maand na 
ontvangst van het verzoek tot gegevenswissing van betrokkenen, daaraan gevolg te geven.  
 
4.  Boete 
 
4.1 Inleiding 

 

Ingeval van een overtreding van artikel 17, eerste lid, in samenhang met artikel 12, derde lid, van de 
AVG, zoals hier is vastgesteld, wordt de toezichthoudende autoriteit een keuze geboden waarin alle tot 
haar beschikking staande corrigerende maatregelen moeten worden overwogen, als ook het opleggen van 
een geldboete.  
 
Zienswijze APG  
APG is primair van oordeel dat er geen aanleiding bestaat tot handhaving en subsidiair dat er geen 
aanleiding bestaat voor het opleggen van een maatregel of een bestuurlijke boete. Ook meent APG dat, 
voor zover de AP voornemens is om een bestuurlijke boete op te leggen, de omstandigheden van dit 
specifieke geval meebrengen dat er aanleiding bestaat om de boete te matigen tot nihil. APG heeft niet 
betwist dat zij niet (adequaat) heeft voldaan aan de verzoeken van drie betrokkenen en is zich bewust van 
het feit dat dit kan worden aangemerkt als een overtreding. APG meent echter dat in dit geval sprake is van 
een uitzonderingssituatie waarin handhavend optreden zodanig onevenredig is in verhouding tot de 
daarmee te dienen belangen dat van optreden behoort te worden afgezien. Een effectieve bescherming van 
de rechten van betrokkenen is naar de mening van APG niet in het geding. Het gaat om incidenten, die 
enkel en alleen het gevolg zijn van een menselijke fout. APG heeft adequate procedures geïmplementeerd 
voor de behandeling van verzoeken, en had zelfs beleid geïmplementeerd voor de situatie waar het hier om 
gaat (waarbij een betrokkene een verzoek niet, zoals volgt uit het privacy statement, naar de privacy-inbox 
stuurt, maar deze richt aan een ‘gewone’ medewerker). APG heeft toegelicht welke activiteiten zij heeft 
verricht om te voldoen aan de AVG-regels en meent dat haar toenmalige beleid voldeed aan de eisen die 
daaraan op grond van de AVG worden gesteld. APG heeft, kortom, al het mogelijke gedaan om een situatie 
als deze te voorkomen. APG heeft desondanks, naar aanleiding van de eerste brief van de AP, direct haar 
interne processen onder de loep genomen, om te bezien op welk punt deze nog verder verbeterd zouden 
kunnen worden. Handhaving door de AP in deze specifieke situatie zou dan ook niet tot meer of een betere 
bescherming van de rechten van betrokkenen leiden. Voor zover de AP voornemens is om een bestuurlijke 
boete op te leggen, gaat APG in haar zienswijze in op de afzonderlijke factoren van artikel 7 van de 
Beleidsregels van de AP van 19 februari 2019 met betrekking tot het bepalen van de hoogte van bestuurlijke 
boetes.  
 
Overwegingen AP 
De AP merkt dienaangaande het volgende op. Betrokkenen hebben het recht hun persoonsgegevens 
zonder onredelijke vertraging te laten wissen en niet verder te laten verwerken wanneer de 
persoonsgegevens niet langer noodzakelijk zijn voor de doeleinden waarvoor zij zijn verzameld of 
anderszins verwerkt. Dit recht is onlosmakelijk verbonden met de controle op de verwerking van 
persoonsgegevens en stelt de belanghebbende in staat te achterhalen of persoonsgegevens op rechtmatige 

 

 

11/16 

 

 

Datum 
29 juli 2020 

Ons kenmerk 
z2019-28837 

 
wijze zijn verwerkt en, onder meer, te verzoeken om schadevergoeding vanwege onrechtmatige 
verwerking.25 Door APG is niet gereageerd op het verzoek van drie betrokkenen om hun gegevens te 
verwijderen uit de database van APG. Eerst na tussenkomst van de AP is APG alsnog tot verwijdering van 
de betreffende gegevens overgegaan. Nu er in drie gevallen een overtreding is geconstateerd, die door APG 
ook niet is betwist, volgt de AP APG niet in haar standpunt dat er geen aanleiding bestaat tot handhaving.  
 
De AP ziet in het onderhavige geval aanleiding om gebruik te maken van haar bevoegdheid om een boete 
op grond van artikel 58, tweede lid, aanhef en onder i en artikel 83, vierde lid, van de AVG, gelezen in 
samenhang met artikel 14, derde lid, van de UAVG, aan APG op te leggen.  
 
Ingevolge artikel 83, vijfde lid, onder b, van de AVG zijn inbreuken op artikel 12 en 17 van de AVG 
overeenkomstig lid 2 onderworpen aan administratieve geldboeten tot € 20.000.000 of, voor een 
onderneming, tot 4% van de totale wereldwijde jaaromzet in het voorgaande boekjaar, indien dit cijfer 
hoger is. 

 

4.2 Boetebeleidsregels Autoriteit Persoonsgegevens 2019 (Boetebeleidsregels 2019) 

 

De AP heeft Boetebeleidsregels 2019 vastgesteld inzake de invulling van voornoemde bevoegdheid tot het 
opleggen van een bestuurlijke boete, waaronder het bepalen van de hoogte daarvan.   
 
Ingevolge artikel 2, onder 2.2, van de Boetebeleidsregels 2019 zijn de bepalingen ter zake van 
overtredingen waarvoor de AP een bestuurlijke boete kan opleggen van ten hoogste het bedrag van 
€ 20.000.000 of, voor een onderneming, tot 4% van de totale wereldwijde jaaromzet in het voorgaande 
boekjaar, indien dit cijfer hoger is, in bijlage 2 ingedeeld in categorie I, categorie II, categorie III of 
categorie IV. In Bijlage 2 is de overtreding van artikel 12, derde lid, van de AVG ingedeeld in categorie II.  
 
Ingevolge artikel 2.3 van de Boetebeleidsregels 2019 stelt de AP de basisboete voor overtredingen 
waarvoor een wettelijk boetemaximum geldt van € 20.000.000 vast binnen de in dat artikel bepaalde 
boetebandbreedtes. Voor overtredingen in categorie II van bijlage 2 van de Boetebeleidsregels 2019 geldt 
een boetebandbreedte tussen € 120.000 en € 500.000 en een basisboete van € 310.000.  
 
Ingevolge artikel 6 van de Boetebeleidsregels 2019 bepaalt de AP de hoogte van de boete door het bedrag 
van de basisboete naar boven (tot ten hoogste het maximum van de bandbreedte van de aan een 
overtreding gekoppelde boetecategorie) of naar beneden (tot ten laagste het minimum van die 
bandbreedte) bij te stellen. De basisboete wordt verhoogd of verlaagd afhankelijk van de mate waarin de 
factoren die zijn genoemd in artikel 7 van de Boetebeleidsregels 2019 daartoe aanleiding geven.  

 

Ingevolge artikel 7 van de Boetebeleidsregels 2019 houdt de AP onverminderd de artikelen 3:4 en 5:46 van 
de Algemene wet bestuursrecht (Awb) rekening met de volgende factoren die zijn ontleend aan artikel 83, 
tweede lid, van de AVG, in de Beleidsregels genoemd onder a tot en met k: 

                                                                        
25 Zie ook overweging 7 van de AVG. 

 

 

12/16 

 

 

Datum 
29 juli 2020 

Ons kenmerk 
z2019-28837 

 
a. de aard, de ernst en de duur van de inbreuk, rekening houdend met de aard, de omvang of het doel van de 
verwerking in kwestie alsmede het aantal getroffen betrokkenen en de omvang van de door hen geleden 
schade; 
b. de opzettelijke of nalatige aard van de inbreuk; 
c. de door de verwerkingsverantwoordelijke […] genomen maatregelen om de door betrokkenen geleden 
schade te beperken; 
d. de mate waarin de verwerkingsverantwoordelijke […] verantwoordelijk is gezien de technische en 
organisatorische maatregelen die hij heeft uitgevoerd overeenkomstig de artikelen 25 en 32 van de AVG; 
e. eerdere relevante inbreuken door de verwerkingsverantwoordelijke […]; 
f. de mate waarin er met de toezichthoudende autoriteit is samengewerkt om de inbreuk te verhelpen en 
de mogelijke negatieve gevolgen daarvan te beperken; 
g. de categorieën van persoonsgegevens waarop de inbreuk betrekking heeft; 
h. de wijze waarop de toezichthoudende autoriteit kennis heeft gekregen van de inbreuk, met name of, en 
zo ja in hoeverre, de verwerkingsverantwoordelijke […] de inbreuk heeft gemeld; 
i. de naleving van de in artikel 58, tweede lid, van de AVG genoemde maatregelen, voor zover die eerder 
ten aanzien van de verwerkingsverantwoordelijke […] in kwestie met betrekking tot dezelfde 
aangelegenheid zijn genomen; 
j. het aansluiten bij goedgekeurde gedragscodes overeenkomstig artikel 40 van de AVG of van 
goedgekeurde certificeringsmechanismen overeenkomstig artikel 42 van de AVG; en 
k. elke andere op de omstandigheden van de zaak toepasselijke verzwarende of verzachtende factor, zoals 
gemaakte financiële winsten, of vermeden verliezen, die al dan niet rechtstreeks uit de inbreuk 
voortvloeien.   
 
Ingevolge artikel 8.1 van de Boetebeleidsregels 2019 kan de AP, indien de voor de overtreding bepaalde 
boetecategorie in het concrete geval geen passende bestraffing toelaat, bij het bepalen van de hoogte van 
de boete de boetebandbreedte van de naast hogere categorie respectievelijk de boetebandbreedte van de 
naast lagere categorie toepassen. 
 
Ingevolge artikel 9 van de Boetebeleidsregels 2019 houdt de AP bij het vaststellen van de boete zo nodig 
rekening met de financiële omstandigheden waarin de overtreder verkeert. In geval van verminderde of 
onvoldoende draagkracht van de overtreder kan de AP de op te leggen boete verdergaand matigen, indien, 
na toepassing van artikel 8.1 van de beleidsregels, vaststelling van een boete binnen de boetebandbreedte 
van de naast lagere categorie naar haar oordeel desalniettemin zou leiden tot een onevenredig hoge boete. 

 

4.3 Boetehoogte  
 
In het hierna volgende gaat de AP met inachtneming van het door APG in haar zienswijze gestelde in op de 
- voor zover hier relevant - in artikel 7 van de Boetebeleidsregels 2019 genoemde factoren. 
 

 

 

13/16 

 

 

Datum 
29 juli 2020 

 

Ons kenmerk 
z2019-28837 

4.3.1 Aard, ernst en duur van de inbreuk  
 
Ingevolge artikel 7, aanhef en onder a, van de Boetebeleidsregels 2019 houdt de AP rekening met de aard, 
de ernst en de duur van de inbreuk.  
 
De bescherming van natuurlijke personen bij de verwerking van persoonsgegevens is een grondrecht. 
Krachtens artikel 8, eerste lid, van het Handvest van de grondrechten van de Europese Unie en artikel 16, 
eerste lid, van het Verdrag betreffende de werking van de Europese Unie (VWEU) heeft eenieder recht op 
bescherming van zijn persoonsgegevens. De beginselen en regels betreffende de bescherming van 
natuurlijke personen bij de verwerking van hun persoonsgegevens dienen in overeenstemming te zijn met 
hun grondrechten en fundamentele vrijheden, met name met hun recht op bescherming van 
persoonsgegevens. De AVG beoogt bij te dragen aan de totstandkoming van een ruimte van vrijheid, 
veiligheid en recht en van een economische unie, alsook tot economische en sociale vooruitgang, de 
versterking en de convergentie van de economieën binnen de interne markt en het welzijn van natuurlijke 
personen. De verwerking van persoonsgegevens moet ten dienste van de mens staan. Het recht op 
bescherming van persoonsgegevens heeft geen absolute gelding, maar moet worden beschouwd in relatie 
tot de functie ervan in de samenleving en moet conform het evenredigheidsbeginsel tegen andere 
grondrechten worden afgewogen. Elke verwerking van persoonsgegevens dient behoorlijk en rechtmatig 
te geschieden. De persoonsgegevens dienen toereikend en ter zake dienend te zijn en beperkt te blijven tot 
wat noodzakelijk is voor de doeleinden waarvoor zij worden verwerkt. Persoonsgegevens moeten worden 
verwerkt op een manier die een passende beveiliging en vertrouwelijkheid van die gegevens waarborgt, 
ook ter voorkoming van ongeoorloofde toegang tot of het ongeoorloofde gebruik van persoonsgegevens en 
de apparatuur die voor de verwerking wordt gebruikt. Met de AVG is een doeltreffende bescherming van 
persoonsgegevens beoogd.  
 
De AP neemt in overweging dat de inbreuk betrekking heeft op enkele betrokkenen, wiens 
persoonsgegevens (in eerste instantie) zijn verwerkt met als doel hen van passende vacatures te voorzien, 
en dat APG nadat zij de gegevens van betrokkenen eerder in quarantaine had gesteld zodat deze personen 
niet langer benaderd zouden worden hangende het onderzoek door de AP, op 11 september 2019 gevolg 
heeft gegeven aan hun verzoek. Er zijn geen bijzondere categorieën persoonsgegevens in het geding. In het 
geval van de drie betrokkenen is het door APG voorgeschreven beleid niet gevolgd, en hebben zij eerst 
door middel van het indienen van een klacht hun rechten kunnen effectueren. De inbreuken hebben tot 
gevolg gehad dat de drie betrokkenen na hun verzoek tot gegevenswissing toch zijn benaderd door APG 
voor vacatures. Dat de nadelige gevolgen voor betrokkenen wellicht beperkt zijn gebleven, neemt niet weg 
dat de AP de geconstateerde overtreding ernstig acht, te meer nu deze drie keer heeft plaatsgevonden en 
zich bij verschillende labels van APG heeft voorgedaan. De AP ziet geen aanleiding om op basis van het 
bovenstaande het basisboetebedrag van € 310.000,- te verhogen of te verlagen. 
 
4.3.2  Opzettelijke of nalatige aard van de inbreuk (verwijtbaarheid)  
 
Ingevolge artikel 5:46, tweede lid, van de Awb houdt de AP bij de oplegging van een bestuurlijke boete 
rekening met de mate waarin deze aan de overtreder kan worden verweten. Nu het hier gaat om een 

 

 

14/16 

 

 

Datum 
29 juli 2020 

Ons kenmerk 
z2019-28837 

 
overtreding, is voor het opleggen van een bestuurlijke boete conform vaste rechtspraak26 niet vereist dat 
wordt aangetoond dat sprake is van opzet en mag de AP verwijtbaarheid veronderstellen als het 
daderschap vaststaat.27 
 
Zoals door APG is aangegeven heeft zij in haar privacy statement opgenomen dat betrokkenen die zich 
willen uitschrijven, contact kunnen opnemen met APG via het privacy e-mailadres. De AP overweegt dat 
de drie betrokkenen hun verzoek hebben gericht aan de recruiter met wie zij op dat moment in contact 
stonden en niet aan voornoemd e-mailadres. Ook voor deze situatie heeft APG een instructie opgesteld 
voor haar medewerkers, maar die is in deze drie gevallen niet door hen toegepast. De AP acht dit 
verwijtbaar. 
 
4.3.3 Evenredigheid 
 
Tot slot beoordeelt de AP op grond van artikelen 3:4 en 5:46 van de Awb (evenredigheidsbeginsel) of de 
toepassing van haar beleid voor het bepalen van de hoogte van de boete gezien de omstandigheden van het 
concrete geval, niet tot een onevenredige uitkomst leidt. Toepassing geven aan het evenredigheidsbeginsel 
brengt volgens de Boetebeleidsregels 2019 mee dat de AP bij het vaststellen van de boete zo nodig 
rekening houdt met de financiële omstandigheden waarin de overtreder verkeert.  
 
APG heeft in haar reactie van 21 augustus 2019 op het informatieverzoek van de AP aangegeven dat zij in 
de periode vanaf mei 2018 meer dan 650 verzoeken tot uitschrijving heeft verwerkt. De AP acht het 
aannemelijk dat het gaat om een drietal incidenten die het gevolg zijn geweest van een menselijke fout. 
Van belang wordt voorts geacht dat APG reeds had voorzien in beleid met betrekking tot verzoeken als 
onderhavige. Allereerst heeft APG een privacy-inbox beschikbaar waar betrokkenen hun verzoeken op het 
gebied van privacy kunnen indienen. Daarnaast heeft zij in haar “GDPR Processes for Recruiters 2018” 
uitvoerig beschreven hoe te handelen naar aanleiding van verzoeken en klachten op grond van de AVG die 
de recruiter en de manager via hun persoonlijke inbox dan wel telefonisch bereiken. Ook bevat deze een 
instructie op welke wijze gegevens uit de database moeten worden verwijderd. Nadat zij bekend is 
geworden met de klachten heeft APG in de hiervoor geschetste gang van zaken aanleiding gezien haar 
beleid aan te scherpen om situaties als deze in de toekomst zoveel mogelijk te voorkomen. 
 
De AP acht gelet op alle omstandigheden van dit geval een boete van € 310.000,- onevenredig hoog en een 
boete van € 6.000 passend en geboden.  

                                                                        
26 Vgl. CBb 29 oktober 2014, ECLI:NL:CBB:2014:395, r.o. 3.5.4, CBb 2 september 2015, ECLI:NL:CBB:2015:312, r.o. 3.7 en CBb 7 maart 2016, 
ECLI:NL:CBB:2016:54, r.o. 8.3, ABRvS 29 augustus 2018, ECLI:NL:RVS:2018:2879, r.o. 3.2 en ABRvS 5 december 2018, 
ECLI:NL:RVS:2018:3969, r.o. 5.1. 
27 Kamerstukken II 2003/04, 29702, nr. 3, p. 134. 

 

 

15/16 

 

 

Ons kenmerk 
z2019-28837 

Datum 
29 juli 2020 

 

5.  Dictum 

Boete 
 
De AP legt aan APG, wegens overtreding van artikel 17, eerste lid, juncto artikel 12, derde lid, van de AVG, 
een bestuurlijke boete op ten bedrage van € 6.000,-- (zegge: zesduizend euro).28 
 
 
Hoogachtend, 
Autoriteit Persoonsgegevens, 
 
 
 
ir. M.J. Verdier 
Vicevoorzitter  
 
 
 
 
 
Rechtsmiddelenclausule 
Indien u het niet eens bent met dit besluit kunt u binnen zes weken na de datum van verzending van het 
besluit digitaal of op papier een bezwaarschrift indienen bij de Autoriteit Persoonsgegevens. Ingevolge 
artikel 38 van de UAVG schort het indienen van een bezwaarschrift de werking van de beschikking tot 
oplegging van de bestuurlijke boete op. Voor het indienen van digitaal bezwaar, zie 
www.autoriteitpersoonsgegevens.nl, onder het kopje Bezwaar maken tegen een besluit, onderaan de 
pagina onder de kop Contact met de Autoriteit Persoonsgegevens. Het adres voor het indienen op papier 
is: Autoriteit Persoonsgegevens, postbus 93374, 2509 AJ Den Haag.  
Vermeld op de envelop ‘Awb-bezwaar’ en zet in de titel van uw brief ‘bezwaarschrift’.  
Schrijf in uw bezwaarschrift ten minste: 
- uw naam en adres; 
- de datum van uw bezwaarschrift; 
- het in deze brief genoemde kenmerk (zaaknummer); of een kopie van dit besluit bijvoegen; 
- de reden(en) waarom u het niet eens bent met dit besluit; 
- uw handtekening. 

                                                                        
28 De AP zal voornoemde vordering uit handen geven aan het Centraal Justitieel Incassobureau (CJIB).  
 

 

 

16/16 

