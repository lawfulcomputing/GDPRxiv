 

 
De Staatssecretaris van VWS 
Postbus 20350 
2500 EJ  DEN HAAG 
 

 

 

Datum 
20 februari 2024 
 
 

Ons kenmerk 
2024-191 
 
Contactpersoon 
 
 

 
Onderwerp 
Wet afschaffing abonnementstarief Wmo 2015 
 

 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Uw brief van 
21 december 2023 
 
Uw kenmerk 
3739235-1059394-DMO 
 

 

Geachte heer Van Ooijen, 
 
Bij brief van 21 december 2023 is de Autoriteit Persoonsgegevens (AP) op grond van het bepaalde in 
artikel 36, vierde lid, van de Algemene verordening gegevensbescherming (AVG), geraadpleegd over de 
concept-wijziging van de Wet maatschappelijke ondersteuning 2015 teneinde gemeenten in staat te 
stellen voor meer voorzieningen een eigen bijdrage van de cliënt te vragen die afhankelijk is van zijn 
financiële draagkracht (hierna: het concept). 
 
Op 24 januari 2024 ontving de AP een nieuwe versie van het concept.1  
 
U heeft aangegeven dat het advies kan worden beperkt tot Artikel I, onderdeel G en Artikel I, onderdelen H 
tot en met P.2 
 
Beoordeling van de persoonsgegevens aspecten van het concept geeft de AP aanleiding tot het maken van 
enkele opmerkingen.  
 
Strekking van het concept  
 
Op dit moment is voor een groot aantal voorzieningen in het kader van de Wet maatschappelijke 
ondersteuning 2015 (Wmo 2015) het zogenaamde abonnementstarief van toepassing als eigen bijdrage. 
Dit is een vaste bijdrage van € 20,60 per maand (2024) die voor elke Wmo-cliënt hetzelfde is, ongeacht 
inkomen, vermogen of het aantal uren benodigde ondersteuning. 

                                                                        
1 Zonder aangepaste memorie van toelichting. 
2 Bij e-mail van 16 januari 2024. 

  

 

1 

 

 

Datum 
20 februari 2024 

Ons kenmerk 
2024-191 

 
 
Vóór 2019 bestond er voor de betreffende Wmo-voorzieningen een inkomens- en vermogensafhankelijke 
eigen bijdrage (verder: ivb). De regering wil deze situatie met ingang van 1 januari 2026 herstellen, wat 
neerkomt op het afschaffen van het abonnementstarief en het herintroduceren van de ivb voor 
maatwerkvoorzieningen in het kader van maatschappelijke ondersteuning, met uitzondering van de 
bijdrage voor beschermd wonen en opvang. 
 
Het CAK zal de ivb uitvoeren. Om de hoogte van de bijdrage voor een voorziening te kunnen vaststellen, is 
het noodzakelijk dat het CAK een toets op inkomen en vermogen van de cliënt uitvoert en kan vaststellen 
tot welk huishouden een cliënt behoort. De daartoe benodigde gegevens3 ter identificatie van de persoon 
en zijn of haar inkomens- en vermogensgegevens worden hiertoe door verschillende instanties4 verstrekt 
aan het CAK.5  
 
Het concept geeft het CAK de wettelijke taak tot het vaststellen en innen van de ivb6 en de bevoegdheid om 
de daarvoor benodigde persoonsgegevens te verwerken.7 In geval van opvang van dak- en thuislozen 
wordt de ivb uitgevoerd door de gemeente8 of de Wmo-aanbieder die deze opvang verzorgt.9 
 
Advies 
 
Gegevens over gezondheid 
Artikel 5.1.3, eerste lid, geeft CAK en een aanbieder als bedoeld in artikel 2.1.5, vierde lid, een grondslag 
voor het verwerken van persoonsgegevens van de cliënt en zijn echtgenoot, waaronder gegevens over 
gezondheid. 
 
Gegevens over gezondheid zijn bijzondere persoonsgegevens als bedoeld in artikel 9 AVG. Bijzondere 
persoonsgegevens mogen in beginsel niet worden verwerkt tenzij één van de uitzonderingsgronden van 
artikel 9, tweede lid, AVG van toepassing is. In de toelichting van een concept dat verwerking van 
bijzondere persoonsgegevens mogelijk maakt dient niet alleen uiteengezet te worden dat verwerking van 
dergelijke gegevens noodzakelijk is, maar ook welke uitzonderingsgrond daarvoor wordt benut. Bovendien 
moet worden aangegeven om welke (soort) gegevens het gaat. 
 
In de memorie van toelichting wordt niet aangegeven welke uitzonderingsgrond van artikel 9, tweede lid, 
AVG hier van toepassing wordt geacht. Aan het begrip “gegevens over gezondheid” wordt geen concrete 
(nadere) invulling gegeven, niet in de tekst van het concept en ook niet in de memorie van toelichting.10 
                                                                        
3 Deze gegevens zijn opgesomd in de MvT p. 25-26. 
4 BRP,, UWV, SVB, Belastingdienst en gemeente. 
5 Grondslagen: artikel 5.2.9 Wmo 2015 (BRP), artikel 5.7, onderdeel b, Besluit SUWI (UWV, SVB), artikel 5.2.3 Wmo 2015 (Belastingdienst) 
en artikel 5.2.1 Wmo 2015 (gemeente). 
6 Artikel 2.1.5, tweede lid, Wmo 2015. 
7 Artikel 5.1.3, eerste lid, Wmo 2015. 
8 Artikel 2.1.5, derde lid, Wmo 2015. 
9 Artikel 2.1.5, vierde lid, Wmo 2015. 
10 Ambtelijk is aangegeven dat het gaat om het gegeven dat iemand maatschappelijke ondersteuning in de zin van de Wmo 2015 nodig 
heeft. Gelet op de mogelijke vormen van ondersteuning, zal dat soms wel en soms niet als gezondheidsgegeven kunnen worden 
beschouwd. Bijvoorbeeld: huishoudelijke hulp of beschermd wonen zullen alleen worden gegeven aan mensen met een 
gezondheidsprobleem. Het feit dat iemand huishoudelijke hulp of beschermd wonen nodig heeft, zou dus kunnen worden beschouwd 

 

 

2/3 

 

 

Datum 
20 februari 2024 

Ons kenmerk 
2024-191 

 
 
De AP adviseert in de wettekst concreet te vermelden om welke gezondheidsgegevens het gaat en in de 
toelichting aan te geven welke uitzonderingsgrond van artikel 9, tweede lid, AVG van toepassing is. 
 
Technische aspecten 
De verwijzingen in artikel 5.1.3, eerste lid, zijn deels inexact of onjuist.  
In de opsomming van partijen, van wie gegevens worden verkregen – door verwijzing naar artikel 5.2.1 
(gemeente), 5.2.2 (aanbieder van een maatwerkvoorziening) en 5.2.3 (Belastingdienst) - ontbreken BRP, 
UWV en SVB. Deze laatstgenoemde gegevensverstrekkers worden wel genoemd in de memorie van 
toelichting.11 Mogelijk ontbreken in artikel 5.1.3, eerste lid, dus verwijzingen naar de wettelijke bepalingen 
waarin deze verstrekkingen zijn geregeld. 
De verwijzing in artikel 5.1.3, eerste lid, naar artikel 2.1.4 lijkt onjuist, nu artikel 2.1.4 betrekking heeft op 
algemene voorzieningen, waarvoor de eigen bijdrage wordt vastgesteld door de gemeente12 (en dus niet 
door CAK of de “aanbieder”).  
De verwijzing naar artikel 5.2.1 zou specifiek naar artikel 5.2.1, tweede lid onder b, moeten zijn. De 
verwijzing naar artikel 5.2.2 zou specifiek naar artikel 5.2.2, onder b, moeten zijn.  
 
De AP adviseert de redactie van artikel 5.1.3, eerste lid, Wmo 2015 zo aan te passen, dat bovengenoemde 
bezwaren worden weggenomen. 
 
Werklast AP 
 
Aannemelijk is dat het concept de AP zal nopen tot beperkte extra inzet. Deze inzet is nog niet 
verdisconteerd in de financiering van de AP. Dit zal voorafgaand aan inwerkingtreding in overleg met de 
Minister voor Rechtsbescherming - als verantwoordelijke voor de begroting ten laste waarvan de AP 
wordt gefinancierd - moeten worden geadresseerd. Om die reden wordt afschrift van dit advies gezonden 
aan de Minister voor Rechtsbescherming. 
 
Openbaarmaking 
 
Dit advies wordt binnen twee weken op de website van de AP gepubliceerd. 
 
Hoogachtend,  
Autoriteit Persoonsgegevens,  
 
 
Monique Verdier 
vicevoorzitter 

                                                                        
als gezondheidsgegeven. Maar opvang van daklozen zal niet alleen aan mensen met een gezondheidsprobleem worden gegeven. Het 
kan immers ook gaan om mensen die wegens schulden op straat zijn komen te staan (e-mail van 24 januari 2024). 
11 Zie voetnoot 4. 
12 Artikel 2.1.5, eerste lid, Wmo 2015. 

 

 

3/3 

