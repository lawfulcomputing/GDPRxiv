 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Justitie en Veiligheid 
Mw. drs. D. Yeşilgoz-Zegerius 
Postbus 20301 
2500 EH  DEN HAAG 
 

 

 

 

 

Datum 
26 februari 2024 
 
 

Ons kenmerk 
z2023-298540 
 
Contactpersoon 
 
 

Uw brief van 
6 november 2023 
 
Uw kenmerk 
5017936 
 

 
Onderwerp 
Advies over het concept voor het wetsvoorstel Wet verbetering aanpak rijden onder invloed 
 

 

 

Geachte mevrouw Yeşilgoz, 
 
Bij brief van 6 november 2024 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het concept 
voor het wetsvoorstel Wijziging van de Wegenverkeerswet 1994 en het Wetboek van Strafvordering in 
verband met het vervangen van de recidiveregeling ernstige verkeersdelicten en het invoeren van diverse 
maatregelen die zijn gericht op een betere aanpak van rijden onder invloed.  
 
Beoordeling van de persoonsgegevens aspecten van het concept geeft de AP aanleiding tot het maken van 
een opmerking.  
 
Strekking van het concept  
 
Het wetsvoorstel beoogt verbetering van de strafrechtelijke aanpak van bestuurders die deelnemen aan het 
verkeer onder invloed van alcohol of drugs, of een combinatie daarvan. Daartoe bevat het wetsvoorstel een 
wijziging van de Wegenverkeerswet 1994 (hierna: WVW) en het Wetboek van Strafvordering (hierna: Sv). 
 
De belangrijkste wijziging betreft het voorstel om de huidige recidiveregeling ernstige verkeersdelicten 
(artikel 123b WVW) te vervangen door een pakket strafrechtelijke maatregelen, waaronder het creëren van 
een bevoegdheid voor de rechter om bij oplegging van een ontzegging van de rijbevoegdheid het rijbewijs 
ongeldig te verklaren voor alle categorieën waarvoor het is afgegeven en voor de resterende duur van de 
geldigheid van dat rijbewijs (artikel 179b WVW nieuw). Omdat de ongeldigverklaring deel uitmaakt van de 
ontzegging van de rijbevoegdheid, wordt aldus bereikt dat de veroordeelde gedurende een bepaalde 
periode geen nieuw rijbewijs kan verkrijgen. Als de rechter in een individueel geval besluit het rijbewijs 

  

 

1

 

 

Datum 
26 februari 2024 

Ons kenmerk 
z2023-298540 

 

van de veroordeelde ongeldig te verklaren, wordt die ongeldigverklaring in het rijbewijzenregister 
opgenomen (zie het huidige artikel 126, derde lid, onderdeel h, WVW). Deze registratie komt in de plaats 
van de registratie van de toepassing van de recidiveregeling. 
 
Advies  
 
Gegevensbeschermingsparagraaf  
In paragraaf 4.3.2. (Ongeldigverklaring als onderdeel van de rijontzegging) van de toelichting bij het 
concept is in de laatste twee alinea’s ingegaan op aspecten met betrekking tot de verwerking van 
persoonsgegevens die samenhangen met de in het concept voorgestelde maatregel betreffende de 
rechterlijke ongeldigverklaring van het rijbewijs. Volgens de toelichting betreft de systematiek  van de 
rechterlijke ongeldigverklaring van het rijbewijs een geringere vorm van verwerking van strafrechtelijke 
gegevens dan thans het geval is onder de bestaande recidiveregeling. Daartoe wordt onder meer 
aangevoerd dat ter uitvoering van de recidiveregeling er op dit moment al strafrechtelijke gegevens in het 
rijbewijzenregister worden verwerkt (artikel 126, derde lid, onderdeel f, van de WVW en artikel 145, eerste 
lid, onderdeel n, van het Reglement rijbewijzen). Verder wordt in de toelichting genoemd dat bij de 
verstrekking van strafrechtelijke persoonsgegevens naar aanleiding van een door de strafrechter opgelegde 
ongeldigverklaring, de gegevens rechtstreeks door het OM aan het CBR worden verstrekt en dat de 
gegevens niet worden opgenomen in het rijbewijzenregister. 
 
Op grond van artikel 36, vierde lid, AVG dient de AP om advies te worden gevraagd over een wetsvoorstel 
of daarop gebaseerde regelgevingsmaatregel die betrekking heeft op verwerking van persoonsgegevens. 
Het doel hiervan is dat de AP kan beoordelen of de voorgestelde maatregel voldoet aan de AVG en om de 
risico’s voor betrokkene te beperken. Om deze beoordeling te kunnen maken is het van belang in het 
concept en de toelichting duidelijk blijkt wat de gevolgen van de voorgestelde maatregel zijn voor de 
verwerking van persoonsgegevens en verantwoording plaatsvindt van de gemaakte afweging tussen het 
doel van de voorgestelde maatregel enerzijds en het recht op bescherming van persoonsgegevens en op 
bescherming van privéleven anderzijds. 
 
De toelichting bij het concept bevat geen afzonderlijke gegevensbeschermingsparagraaf waarin wordt 
ingegaan op de gevolgen van de voorgestelde maatregel (rechterlijke ongeldigverklaring van het rijbewijs) 
voor de verwerking en bescherming van persoonsgegevens. Het is volgens het concept de bedoeling dat 
deze voorgestelde maatregel in de plaats komt van de huidige recidiveregeling ernstige verkeersdelicten. 
Om een goed beeld te krijgen van de gevolgen daarvan voor de bescherming van persoonsgegevens, is het 
van belang dat inzichtelijk wordt gemaakt wat er met de voorgestelde maatregel precies  verandert op het 
gebied van de daarmee samenhangende verwerking van persoonsgegevens,  ten opzichte van de huidige 
regeling.  
 
De AP adviseert om in de toelichting bij het concept in een afzonderlijke paragraaf over 
gegevensbescherming een duidelijke uiteenzetting op te nemen van de gevolgen van de voorgestelde 
maatregel voor de verwerking van persoonsgegevens in vergelijking met de huidige regeling, waaruit blijkt 
welke afwegingen ter zake zijn gemaakt. 
 
 

 

 

2/3

 

 

Datum 
26 februari 2024 

Ons kenmerk 
z2023-298540 

 

Werklast AP 
 
De AP merkt op dat het concept naar verwachting niet zal nopen tot extra inzet door de AP.  
 
Openbaarmaking 
 
Dit advies wordt binnen twee weken op de website van de AP gepubliceerd.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 

 

 

3/3

