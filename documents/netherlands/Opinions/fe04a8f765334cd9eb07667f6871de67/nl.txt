Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
Aan de Minister van Justitie en Veiligheid
Postbus 20301
2500 EH DEN HAAG

Datum

10 juli 2018

Ons kenmerk

Uw brief van

Contactpersoon

Uw kenmerk

z2017-10238

30 november 2017

Onderwerp

Advies inzake Boeken 3 tot en met 6 nieuwe Wetboek van Strafvordering

Geachte
Bij brief van 30 november 2017 met bovengenoemd kenmerk heeft u de Autoriteit Persoonsgegevens
(hierna: de AP) verzocht advies uit te brengen over het conceptwetsvoorstel Vaststellingswet Boek 3 van
het nieuwe Wetboek van Strafvordering (Beslissingen omtrent vervolging) en het conceptwetsvoorstel
Vaststellingswet Boek 4 van het nieuwe Wetboek van Strafvordering (De berechting), het
conceptwetsvoorstel Vaststellingswet Boek 5 van het nieuwe Wetboek van Strafvordering
(Rechtsmiddelen) het conceptwetsvoorstel Vaststellingswet Boek 6 van het nieuwe Wetboek van
Strafvordering (Bijzondere regelingen) (hierna: de conceptwetsvoorstellen).
Hierbij voldoet de AP aan uw verzoek.
Achtergrond conceptwetsvoorstellen
De conceptwetsvoorstellen maken blijkens de memorie van toelichting deel uit van het omvangrijke
project Modernisering van het Wetboek van Strafvordering. Met die modernisering wordt beoogd te
komen tot een toekomstbestendig, voor professionals en burgers toegankelijk en in de praktijk werkbaar
wetboek dat voorziet in een evenwichtig stelsel van rechtswaarborgen. De voorgestelde wijzigingen
moeten bijdragen aan een verbetering van de kwaliteit van de strafrechtspleging. Modernisering is nodig,
omdat onderdelen van het huidige wetboek onvoldoende rekening houden met nieuwe technieken, andere
maatschappelijke ontwikkelingen en ontwikkelingen in de jurisprudentie. Daarnaast veroorzaakt het
huidige wetboek onnodige en vermijdbare lasten. Ook is de modernisering nodig omdat het wetboek door
vele incidentele wijzigingen in de loop der jaren onvoldoende overzichtelijk en toegankelijk is geworden en
systematische knelpunten bevat, aldus de memorie van toelichting.

Bijlage(n) -

1

Datum

10 juli 2018

Ons kenmerk
z2017-10238

Per brief van 23 oktober 20171 heeft de AP advies uitgebracht over het conceptwetsvoorstel
Vaststellingswet Boek 1 van het nieuwe Wetboek van Strafvordering (Strafvordering in het algemeen) en
het conceptwetsvoorstel Vaststellingswet Boek 2 van het nieuwe Wetboek van Strafvordering (Het
opsporingsonderzoek).De AP heeft in haar advies onder meer opgemerkt dat geen Privacy Impact
Assessment op de wetsvoorstellen is uitgevoerd en de voorstellen nog niet zijn aangepast aan de nieuwe
Europese regelgeving inzake de (persoons)gegevensverwerking. Daarnaast heeft de AP haar bezwaren
geuit tegen het loslaten van de eis van ernstige bezwaren ten aanzien van het tegen de wil van de verdachte
uitvoeren van een DNA onderzoek, het verlagen van de eis inzake het DNA-verwantschapsonderzoek en
het ontbreken van waarborgen voor wat betreft de privacy bij het verkennend onderzoek.
Uit uw verzoek om advies heeft de AP begrepen dat u voor ogen staat dat de conceptwetsvoorstellen van de
boeken 1 tot en met 6 verder gezamenlijk in procedure worden gebracht.
Inhoud van de conceptwetsvoorstellen
De adviesaanvraag betreft de herziening van de Boeken 3 tot en met 6 van het Wetboek van Strafvordering.
Boek 3 (Beslissingen omtrent vervolging)
Boek 3 behandelt onder meer op welke wijze de officier van justitie kan beslissen om in een zaak
vervolging in te stellen. Dat kan door de zaak zelf af te doen (zonder tussenkomst van de rechter) en een
strafbeschikking uit te vaardigen; of door het voorleggen van de zaak aan de rechter. Het Openbaar
Ministerie kan ook besluiten om niet over te gaan tot vervolging. Het nieuwe wetboek verplicht de officier
in dat geval deze beslissing expliciet te motiveren en te melden.
De beklagprocedure tegen de beslissing van de officier van justitie om niet te vervolgen - vooral bedoeld
voor slachtoffers en nabestaanden - wordt aangepast. Doel is de procedure te versnellen. Daarom worden
termijnen gesteld aan het indienen van het beklag (drie maanden), het uitbrengen van het verslag door de
advocaat-generaal aan het gerechtshof (drie maanden) en de beslissing van het gerechtshof op het beklag
(zes weken). Ook komt er een voorwaardelijk bevel tot vervolging. Het slachtoffer hoeft dan niet te
wachten op vervolging van de beklaagde, als hij of zij slechts een schadevergoeding wil en de beklaagde
ook bereid is deze te betalen.
Boek 4 (Berechting)
In Boek 4 gaat het over de berechting van de verdachte. Er worden voorstellen gedaan die de regierol van
de voorzitter van de rechtbank versterken. Dit met het oog op een goed verloop van de terechtzitting. De
verslaglegging van de terechtzitting wordt gemoderniseerd door inzet van audiovisuele middelen. Ook
worden de regels voor berechting door de politierechter en de kantonrechter samengevoegd en
vereenvoudigd. Verder wordt de verschijningsplicht uit het regeerakkoord in Boek 4 opgenomen. Het
betreft verdachten van zware gewelds- en zedenmisdrijven die in voorlopige hechtenis zitten.
Boek 5 (Rechtsmiddelen)
Boek 5 gaat over de rechtsmiddelen, waaronder het hoger beroep tegen vonnissen. De regeling voor het
instellen van rechtsmiddelen wordt verduidelijkt en gemoderniseerd. De voorzitter (van het hof) krijgt een
1

Advies AP van 23 oktober 2017, z2017-01895;

2/5

Datum

10 juli 2018

Ons kenmerk
z2017-10238

sterkere regierol. Verder hoeft het gerechtshof beslissingen waartegen geen bezwaren zijn ingediend, niet
meer over te doen. De benadeelde partij krijgt een zelfstandig recht op hoger beroep.
Boek 6 (Bijzondere regelingen)
In Boek 6 staan de bijzondere regelingen. Deze aanvullende regels waarborgen bijvoorbeeld een eerlijk
proces voor kwetsbare verdachten, zoals jeugdigen en personen met een psychische stoornis of een
verstandelijke beperking, door maatregelen te treffen zoals verplichte bijstand van een raadsman. Ook
komt er een eenvoudige en laagdrempelige procedure voor de beoordeling van verzoeken tot
schadevergoeding na strafvorderlijk overheidsoptreden. Daarnaast introduceert het nieuwe wetboek de
mogelijkheid om prejudiciële vragen aan de Hoge Raad te stellen.
Beoordeling
De conceptwetsvoorstellen met betrekking tot de Boeken 3 en 5 vormen geen aanleiding voor de AP tot
het maken van inhoudelijke opmerkingen.
De Richtlijn gegevensverwerking opsporing en vervolging2 (hierna: de Richtlijn)is van toepassing op de
verwerking van persoonsgegevens door bevoegde autoriteiten met het oog op de voorkoming, het
onderzoek, de opsporing of de vervolging van strafbare feiten of de tenuitvoerlegging van straffen, met
inbegrip van de bescherming tegen en de voorkoming van gevaren voor de openbare veiligheid.
De gegevensverwerking in het kader van de vervolging van strafbare feiten omvat tevens de
strafrechtspraak. De richtlijn is namelijk zowel op nationale gerechten als op andere rechterlijke
autoriteiten die bij de uitvoering van gerechtelijke taken in het kader van rechtszaken op strafrechtelijk
gebied actief zijn, van toepassing (artikel 45, eerste lid en overwegingen 11 en 80 Richtlijn).
In algemene zin merkt de AP op dat, behalve in de hierna aangehaalde passage, in de
conceptwetsvoorstellen op geen enkel moment aandacht is voor de verwerking van persoonsgegevens in
het kader van het strafproces. De AP adviseert derhalve in ieder geval een algemene passage in de
memorie van toelichting te wijden aan de verwerking van persoonsgegevens in het kader van het
strafprocesrecht.
Boek 4
Beeld- en geluidsopname van de terechtzitting
Het voorgestelde artikel 4.2.1.3 van Boek 4 van het conceptwetsvoorstel regelt dat de rechtbank kan
bepalen dat van het onderzoek op de terechtzitting een beeld- of geluidsopname wordt gemaakt.
De rechtsvoorganger van de AP, het CBP heeft in haar advies in het kader van het wetsvoorstel
vereenvoudiging en digitalisering procedures in burgerlijk recht en het bestuursrecht3 geadviseerd in de
daar aan de orde zijnde algemene maatregel van bestuur (die nadere regels omtrent de toepassing van
2

Richtlijn betreffende de bescherming van natuurlijke personen in verband met de verwerking van persoonsgegevens door bevoegde
autoriteiten met het oog op de voorkoming, het onderzoek, de opsporing en de vervolging van strafbare feiten of de tenuitvoerlegging
van straffen, en betreffende het vrije verkeer van die gegevens en tot intrekking van Kaderbesluit 2008/977/JBZ van de Raad (Richtlijn
2016/680 van 27 april 2016, Pb EU L 119/89);
3
Advies CBP, 20 januari 2014, z2013-00842;

3/5

Datum

10 juli 2018

Ons kenmerk
z2017-10238

beeld- en geluidopnamen zouden gaan regelen) aandacht te besteden aan de
informatieplicht/kenbaarheidsvereisten (het voor van toepassing zijn van de Algemene verordening
gegevensbescherming van toepassing zijnde artikelen 33 en 34 van de Wet bescherming
persoonsgegevens). De AP adviseert in de memorie van toelichting aandacht te besteden aan artikelen 13
van de Richtlijn.
Boek 6
Wettelijke regeling van de registratie van politieverhoren van minderjarigen
Het voorgestelde artikel 6.1.1.1.5, tweede lid, van Boek 6 van het conceptwetsvoorstel geeft een basis voor
opnemen met beeld en geluid van politieverhoren. De registratie van verhoren kan, volgens de memorie
van toelichting van belang zijn als er sprake is van omstandigheden die gelegen zijn in de kwetsbaarheid
van de verdachte. Dit doet zich voor wanneer een verdachte, vanwege zijn beperkte ontwikkeling,
bijvoorbeeld vanwege de minderjarigheid, niet goed in staat is zijn recht op een eerlijk proces zelfstandig te
verwezenlijken. Momenteel vindt de registratie regeling basis in een aanwijzing van het openbaar
ministerie. Het gaat dan om de Aanwijzing auditief en audiovisueel registreren van verhoren van
aangevers, getuigen en verdachten. De memorie van toelichting stelt dat het bij de registratie van verhoren
gaat om een recht van de minderjarige dat strekt tot bescherming en tot versterking van zijn procespositie
in die gevallen waarin aan die aanvullende bescherming behoefte bestaat. Hiervan kan bijvoorbeeld sprake
zijn wanneer de minderjarige minder goed in staat is te bevatten wat van hem in het verhoor wordt
verlangd. Denkbaar is dat de reikwijdte en de gevolgen van de verklaring die hij aflegt, door hem niet goed
worden ingeschat. De registratie maakt voor die gevallen het optreden van de verhorende ambtenaar
toetsbaar, hetgeen de betrouwbaarheid van de verklaring van de verdachte ten goede komt.
Tegen de achtergrond van het uitgangspunt dat het nieuwe wetboek voorziet in duidelijke beschrijving en
regeling van de bevoegdheden en procespositie van de verschillende deelnemers aan de strafrechtspleging,
wordt voorgesteld ook het recht op de registratie van verhoren van een nadere normering te voorzien. De
gevallen waarin van een dergelijke registratie sprake zal zijn, worden beschreven in een algemene
maatregel van bestuur. Daarbij wordt de huidige praktijk als uitgangspunt genomen. Deze praktijk is
neergelegd in de eerdergenoemde aanwijzing. Kort gezegd houdt deze het volgende in. In enkele specifieke
gevallen worden verhoren van kwetsbare verdachten geregistreerd. Het betreft achtereenvolgens de
situatie waarin een slachtoffer is overleden, de strafbedreiging twaalf jaar of meer bedraagt, de
strafbedreiging minder dan twaalf jaar bedraagt maar sprake is van evident zwaar lichamelijk letsel of
waarbij het gaat om een zedendelict met een strafbedreiging van acht jaar of meer, of seksueel misbruik in
een afhankelijkheidsrelatie. Onder kwetsbare personen verstaat de aanwijzing al minderjarigen onder de
zestien jaar en personen met een (kennelijke) verstandelijke beperking of cognitieve functiestoornis. De
aanwijzing bepaalt voorts dat waar de minderjarige onder de twaalf jaar is, het verhoor in een
kindvriendelijke studio wordt afgenomen.
Naar het oordeel van de AP is het belang van de regeling voldoende onderbouwd. De AP is in beginsel
positief over het creëren van een wettelijke basis voor een reeds lange tijd bestaande regeling neergelegd
in de bovengenoemde Aanwijzing. De AP adviseert echter in de memorie van toelichting aandacht te
besteden aan de privacyaspecten van de audiovisuele verhoren, zo ook in de Aanwijzing zelf is gedaan.

4/5

Datum

10 juli 2018

Ons kenmerk
z2017-10238

Verder ziet de AP de toegevoegde waarde niet van de in onderdeel 5.2.3.3. opgenomen passage ten aanzien
van de toepasselijkheid van de Wet politiegegevens4. De AP adviseert de bedoeling van deze passage nader
te concretiseren en te actualiseren in verband met de Richtlijn.
Dictum
De AP adviseert u aan het vorenstaande op passende wijze aandacht te schenken.
Ik vertrouw erop u hiermee voldoende te hebben geïnformeerd.

Hoogachtend,
Autoriteit Persoonsgegevens,

4

Concept memorie van toelichting bij Boek 6, p. 54;

5/5