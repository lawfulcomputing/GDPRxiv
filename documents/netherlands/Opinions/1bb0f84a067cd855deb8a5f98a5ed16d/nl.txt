 

 
De Minister van VWS 
Postbus 20350 
2500 EJ DEN HAAG 

 

 

Datum 
14 december 2023 
 
 

Ons kenmerk 
z2022-1785 
 
Contactpersoon 

 

Autoriteit Persoonsgegevens 
Postbus 93374, 2509 AJ Den Haag 
Hoge Nieuwstraat 8, 2514 EL Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Uw brief van 
22 maart 2022 
 
Uw kenmerk 
3329422- 1025567-DMO 
 

 

 
Onderwerp 
Advies inzake een conceptwijziging van het Uitvoeringsbesluit Wmo 2015 en het Besluit Jeugdwet 
(verwerkingsverantwoordelijkheid Inlichtingenbureau) 
 

 

 

Geachte heer Kuipers, 
 
Bij brief van 22 maart 2022 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over een concept 
voor wijziging van het Uitvoeringsbesluit Wmo 2015 en het Besluit Jeugdwet (hierna: het concept). 
 
Achtergrond  
 
Het Inlichtingenbureau is een stichting die fungeert als informatieknooppunt voor gemeenten en andere 
overheidsinstanties zoals de Belastingdienst, het UWV, de SVB en de RDW. Het Inlichtingenbureau doet 
dit binnen vijf domeinen: (1) Dienstverlening Werk en Inkomen, (2) Wmo en Jw, (3) Onderwijs, (4) Lokale 
Belastingen en (5) Schuldhulpverlening. Het Inlichtingenbureau is als private stichting met 
overheidstaken in 2001 opgericht op initiatief van het ministerie van SZW, in overleg met de VNG. Veel 
informatiestromen tussen gemeenten en overheidsorganisaties verlopen zo via één knooppunt: het 
Inlichtingenbureau. Dat voorkomt dat elke gemeente voor zich informatie moet uitwisselen daarvoor 
infrastructuur moet aanleggen en onderhouden. 
 
De AP heeft eerder geconstateerd dat via het Inlichtingenbureau op deze domeinen veel en frequent 
informatie over o.a. uitkeringsgerechtigden wordt verwerkt door gemeenten.1 Het gaat daarbij niet alleen 
om veel gegevens, maar ook om veel gevoelige gegevens, vaak van burgers in een kwetsbare positie.  
 

                                                                        
1 Brief van 25 november 2021 van de AP aan VNG (z2021-00946). 

  

 

1 

 

 

Datum 
14 december 2023 

Ons kenmerk 
z2022-1785 

 
De achtergrond van het voorgelegde deel van het concept is de brief van de AP aan de minister van VWS 
van 30 mei 2018, waarin de AP aangeeft dat onvoldoende duidelijkheid bestaat over de 
verantwoordelijkheid voor de verwerkingen die het Inlichtingenbureau uitvoert in het kader van de 
Jeugdwet en de Wet maatschappelijke ondersteuning (Wmo 2015). Het Inlichtingenbureau zou niet als 
verwerker namens individuele gemeenten kunnen optreden waar het eigen taken als intermediair 
gegevensknooppunt verricht en de gegevensverwerkingen de reikwijdte van de verwerkingen van de 
individuele gemeenten overstijgen.2 Voor het uitvoeren van eigen taken zou het Inlichtingenbureau immers 
moeten beschikken over een wettelijke grondslag.  
 
Hoofdlijn advies  
 

  Uit oogpunt van duidelijkheid voor de burger hoort de overheid die de wettelijke taak uitvoert ook 

verantwoordelijk te zijn voor de verwerkingen, die daarmee samenhangen; 

  Verwerkingsverantwoordelijkheid van het Inlichtingenbureau voor verwerkingen die 
samenhangen met wettelijke taken van de gemeente moet daarom beperkt worden tot 
verwerkingen waarvoor dat naar hun aard niet anders kan, omdat ze niet kunnen worden herleid 
tot een bepaalde gemeente (gemeente overstijgend zijn); 

  De wettelijke verplichting om verwerkingen uit te laten voeren door het Inlichtingenbureau leidt 
tot minder zeggenschap voor de betrokken overheden. Dat betekent echter niet dat de overheden 
zelf voor de verwerkingen geen verantwoordelijkheid meer (kunnen/blijven) dragen;  

  Ook een feitelijke activiteit als product ontwikkeling leidt niet op zichzelf al tot 

verwerkingsverantwoordelijkheid of de wenselijkheid daarvan; 

  Het enkel door de wetgever aanwijzen van het Inlichtingenbureau als (kort gezegd) verplichte 

dienstverlener volstaat niet om verweringsverantwoordelijkheid aan te nemen; 

  De AP adviseert de toekenning van verantwoordelijkheid aan het Inlichtingenbureau te beperken 

tot de verwerkingen van gemeente overstijgende aard en per verwerking het overstijgende 
karakter daarvan zorgvuldig te onderbouwen. 
 

Strekking van het concept  
 
Het concept bepaalt van bepaalde vormen van berichtenverkeer tussen colleges van B&W en diverse 
organisaties zoals SVB en CAK dat deze plaatsvinden onder verwerkingsverantwoordelijkheid van het 
Inlichtingenbureau. Het gaat daarbij om het transporteren van berichten die betrekking hebben op het 
financieel-administratief verkeer tussen gemeenten en zorgaanbieders (bijvoorbeeld toewijzing, 
declaratie en verantwoording). Daarnaast verleent het Inlichtingenbureau voor uitvoering van de Wmo 
2015 en de Jeugdwet aanvullende diensten binnen de bestaande wettelijke kaders. Daarbij kan gedacht 
worden aan de zogenoemde Wlz-registertoets waarbij eventuele samenloop tussen Wlz-zorg en 
maatschappelijke ondersteuning wordt gesignaleerd of de technische voorziening in het kader van het 
woonplaatsbeginsel in de Jeugdwet.3  

                                                                        
2 Zaaknummer z2016-12900. 
3 Kamerstukken II 2019/20, 35515, nr. 3, par. 4.8.  

 

 

2/5 

 

 

Datum 
14 december 2023 

Ons kenmerk 
z2022-1785 

 
 
Volgens de toelichting gaat het om dienstverlening met een gemeente-overstijgend karakter die door een 
groot aantal colleges op gelijke wijze wordt afgenomen.  
 
Advies 
 
De toelichting stelt - met verwijzing naar onder meer het standpunt in de brief van de AP uit 2018 – dat 
individueel en direct sturen door colleges van B&W op de wijze van verwerking door het 
Inlichtingenbureau door de aard van de betrokken verwerkingen niet mogelijk is; een rol als enkel 
verwerker voor het Inlichtingenbureau zou daarom niet passend zijn. Het opdragen van een wettelijke taak 
en daarmee verwerkingsverantwoordelijkheid aan het Inlichtingenbureau zelf is dan aangewezen.  
 
De AP onderschrijft dat de rol van verwerker logische beperkingen meebrengt en dat de verwerkingen 
moeten kunnen worden toegeschreven aan een verwerkingsverantwoordelijke opdrachtgever. Een 
verwerker verwerkt uitsluitend ten behoeve van een verwerkingsverantwoordelijke en kan daardoor 
uitsluitend verwerkingen verrichten die kunnen worden gebaseerd op een rechtmatige 
verwerkingsgrondslag van een verwerkingsverantwoordelijke. Indien het algemeen belang eist dat er meer 
of andere verwerkingen door die verwerker moeten worden verricht, zal inderdaad wetgeving gemaakt 
moeten worden om de bijbehorende taak aan die verwerker zelf op te dragen. 
 
In deze context is terughoudendheid echter geboden, zeker als het gaat om verwerkingen die voor burgers 
van groot belang zijn en die zodanig sterk samenhangen met verwerkingen door de gemeente dat deze 
door hen bijna als vanzelfsprekend gezien zullen worden als verwerkingen van hun gemeente. Het is 
evident van groot belang dat de burger begrijpt wie er verantwoordelijk is voor hem (be)treffende 
verwerkingen en bij wie hij dus ook terecht kan om belangrijke rechten zoals op inzage, correctie ed. uit te 
oefenen. Het is daarom zaak scherp te bezien of het inderdaad om verwerkingen gaat die niet (langer) 
gezien kunnen worden als verwerkingen in opdracht en ten behoeve van de gemeente zodat het echt 
noodzakelijk is de verantwoordelijkheid over te hevelen naar een voor burgers onbekende instantie als het 
Inlichtingenbureau 
 
Dit aspect is in de eerdere brief van de AP uit 2018 onvoldoende belicht. Mogelijk is daardoor de indruk 
gewekt dat de AP het ruimhartig ‘overhevelen’ van verantwoordelijkheden van gemeenten naar het 
Inlichtingenbureau zelf of een zo ruim mogelijke ‘eigen’ verwerkingsverantwoordelijkheid voor het 
Inlichtingenbureau op zichzelf toejuicht. Dit is niet het geval; zo mogelijk dient 
verwerkingsverantwoordelijkheid als gebruikelijk te liggen bij het bestuursorgaan dat ook de wettelijke 
taak heeft (bijv. uitkeringen verstrekken) en het voor betrokkene (bijv. de uitkeringsgerechtigde) meest 
nabije, logische aanspreekpunt is (in deze context dus veelal de gemeente). Het is zo bezien ook niet 
logisch om enkel het overbrengen van berichten ter uitvoering van wettelijke taken of verplichtingen als 
opzichzelfstaande wettelijke taak (en dus grondslag) te beschouwen. Juist omdat die verwerkingen enkel 
en alleen worden verricht ten behoeve van de gemeenten. 
 

 

 

3/5 

 

 

Datum 
14 december 2023 

Ons kenmerk 
z2022-1785 

 
Complicerende factor hierbij is wel dat de relatie tussen de gemeenten en het Inlichtingenbureau in veel 
gevallen gekenmerkt wordt door ‘gedwongen winkelnering’. De verwerkingen vinden plaats ter uitvoering 
van gemeentelijke taken en daardoor ten behoeve van die gemeenten. Normaal gesproken is en blijft de 
gemeente daarvoor de verwerkingsverantwoordelijke, die desgewenst de feitelijke handelingen die nodig 
zijn ter uitvoering ervan - de verwerkingen zelf - kan uitbesteden aan een verwerker. In deze context heeft 
de wetgever echter al bepaald dat de gemeente de verwerkingen móet uitbesteden en wel aan het 
Inlichtingenbureau. De voor een verwerkingsverantwoordelijke normale zeggenschap wordt daardoor 
echter fors ingeperkt; stoppen met uitbesteden, aan een ander uitbesteden of het aanbesteden of 
uitonderhandelen van een maatwerkpakket is immers niet meer mogelijk. En hoewel de verwerkingen 
door het Inlichtingenbureau aanvullend nog steeds wel moeten worden geregeld in een overeenkomst is 
aannemelijk dat van maatwerk daarbij niet of nauwelijks sprake zal zijn. Dat dit ten koste gaat van directe 
en individuele sturing door gemeenten en dus van de mate waarin de individuele gemeente invulling kan 
geven aan verwerkingsverantwoordelijkheid klopt, maar is een logisch gevolg van de keuze van de 
wetgever om deze vorm van dienstverlening centraal voor de gemeenten te bepalen.  
 
Naar het oordeel van de AP volgt hieruit niet dat het hier dan dus ook om ‘eigen’ verwerkingen van het 
Inlichtingenbureau zelf gaat of zou moeten gaan. Integendeel. Het is immers nog steeds de gemeente die 
voor uitvoering en ten behoeve van zijn wettelijke taak gebruik maakt van de dienst ‘uitvoeren 
berichtenverkeer’ van het Inlichtingenbureau. Verwerkingen die feitelijk door het Inlichtingenbureau 
worden verricht zullen grotendeels wel degelijk te herleiden zijn tot berichten van en/of aan concrete 
gemeenten of andere overheden via het Inlichtingenbureau. Zo bezien is nog onvoldoende helder in welk 
opzicht er dan precies sprake is van concrete verwerkingen met een gemeente overstijgend karakter.  
 
Vanwege de centrale rol van het Inlichtingenbureau is denkbaar dat het Inlichtingenbureau ook nieuwe 
producten ontwikkelt. Deze producten mogen uiteraard alleen gebruikt worden als daarvoor een 
grondslag aanwezig is bij de ‘afnemers’ van de producten, in hoofdzaak de gemeenten. Mogelijk ten 
overvloede wijst de AP er op dat productontwikkeling op zichzelf nog geen 
verwerkingsverantwoordelijkheid meebrengt, ook niet als het product complex is en er belangrijke 
ontwerpkeuzes worden gemaakt die later effect zullen hebben op de wijze van verwerking. Het is immers 
degene die besluit het product ook daadwerkelijk voor zijn verwerkingen te gaan gebruiken die de 
verantwoordelijkheid daarvoor draagt. En die verwerkingen zullen dan ook moeten worden gedekt door de 
verwerkersovereenkomst, voordat gebruik kan worden gemaakt van zo’n nieuw product.  
 
De AP is dus nog niet overtuigd dat de toelichting de conclusie kan dragen dat de verwerkingen die hier 
aan de orde zijn - berichtenverkeer uitvoeren – naar hun aard gemeente overstijgend zijn. De zeggenschap 
die de gemeenten over de verwerking hebben is door de ‘gedwongen winkelnering’ ongebruikelijk beperkt 
voor een verwerkingsverantwoordelijke. Dat lijkt niet een gevolg van de aard van de verwerkingen, maar 
(vooral) een (gewenst) gevolg van keuzes van - en dus de verantwoordelijkheid van - de wetgever. En dat 
staat de wetgever op zich uiteraard vrij. Dat is echter nog geen reden om aan te nemen dat rechten op 
correctie, inzage en dergelijke – belangrijk voor betrokkene - voortaan niet meer jegens de vertrouwde 
eigen gemeente, maar bij het relatief onbekende Inlichtingenbureau zouden moeten worden uitgeoefend.  
 

 

 

4/5 

 

 

Datum 
14 december 2023 

Ons kenmerk 
z2022-1785 

 
De AP adviseert de toekenning van verwerkingsverantwoordelijkheid aan het Inlichtingenbureau in 
voorkomend geval strikt te beperken tot de verwerkingen van gemeente overstijgende aard en per 
verwerking het overstijgende karakter daarvan zorgvuldig te onderbouwen.  
 
Werklast AP 
 
De AP merkt op dat het concept naar verwachting niet zal nopen tot extra inzet door de AP.  
 
Openbaarmaking van het advies  
 
Dit advies wordt binnen twee weken op de website van de AP gepubliceerd en in afschrift gezonden aan de 
Minister van SZW. 
 
Hoogachtend,  
Autoriteit Persoonsgegevens,  
 
 
 
 
Aleid Wolfsen  
Voorzitter 
 

 

 

5/5 

