 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Staatssecretaris van Financiën - Fiscaliteit en Belastingdienst 
Postbus 20201 
2500 EE  DEN HAAG 
 

 

 

 

 

Datum 
29 augustus 2023 
 
 

Ons kenmerk 
z2023-02984 
 
Contactpersoon 
 

Uw brief van 
10 augustus 2023 
 
Uw kenmerk 
2023-0000181848 

 
Onderwerp 
Advies over het concept voor Wet compensatie aan de poort.  

 

 

 

 

 

Geachte heer Van Rij, 
 
Bij brief van 10 augustus 2023 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het concept 
wetsvoorstel Wet compensatie wegens selectie aan de poort (hierna: het concept). 
 
Beoordeling van de persoonsgegevens aspecten van het concept geeft de AP aanleiding tot het maken van 
enkele opmerkingen.  
 
Strekking van het concept  
Het concept creëert de grondslag voor een compensatieregeling ten behoeve van een specifieke groep 
belastingplichtigen. Het gaat om belastingplichtigen die door de belastingdienst zijn geselecteerd via het 
selectieproces dat bekend stond onder “Detectie en selectie aan de Poort”. 1 Dit selectieproces kon tot 
gevolg hebben dat belastingplichtigen werden geselecteerd - in verband met mogelijk verhoogd risico op 
systeemfraude - om te worden onderworpen aan intensief toezicht zonder dat sprake was van een 
daarvoor fiscaal relevante overweging.2 Een selectie van een aangifte als gevolg van dit selectieproces heeft 
(tot begin 2018) ook kunnen leiden tot een vermelding in de Fraude Signalering Voorziening (FSV). Voor 
zover deze belastingplichtigen als gevolg daarvan (ten onrechte) hoger zijn aangeslagen of een correctie op 
de aanslag heeft plaatsgevonden, kunnen ze in aanmerking komen voor compensatie. Hiertoe zal een 

                                                                        
1 Het gaat om aangiftes inkomstenbelasting en premie volksverzekeringen over de jaren 2012-2019. 
2 Selectiecriteria moeten relevant, geschikt en objectief gerechtvaardigd zijn als het gaat om het heffen en innen van 
inkomstenbelasting (vgl. artikel 2, eerste lid, aanhef, onderdeel d, van het concept). Selectie mag niet plaatsvinden op karakteristieken 
van de belastingplichtige die (fiscaal) niet relevant zijn, zoals nationaliteit en leeftijd (vgl. inleiding en paragraaf 2.1 van de memorie 
van toelichting van het concept). 

  

 

1 

 

 

Datum 
00 maand jaar 

Ons kenmerk 
z20xx-xxx 

 
herbeoordeling van de aangifte van de desbetreffende belastingplichtige moeten plaatsvinden. Binnen 
deze context worden persoonsgegevens verwerkt, waarbij het ook kan gaan om bijzondere 
persoonsgegevens en persoonsgegevens van strafrechtelijke aard. Daartoe wordt het FSV geraadpleegd.3 
 
Advies  
 
Bijzondere persoonsgegevens en persoonsgegevens van strafrechtelijke aard 
In de memorie van toelichting bij het concept wordt in paragraaf 9 (gegevensverwerking) opgemerkt dat 
voor de beoordeling of iemand in aanmerking komt voor compensatie naast gewone persoonsgegevens 
(NAW-gegevens) ook bijzondere persoonsgegevens (kunnen) worden verwerkt.  
 
Voor het verwerken van bijzondere persoonsgegevens geldt een verwerkingsverbod tenzij een van de 
uitzonderingsgronden uit artikel 9 AVG van toepassing is en een verwerkingsgrondslag als bedoeld in 
artikel 6 AVG. De noodzaak voor verwerking van persoonsgegevens met dit bijzondere, extra gevoelige 
karakter dient voor het betrokken doel zorgvuldig te zijn afgewogen. Het is daarom van belang dat de 
wetgever in wetsteksten en toelichtingen uitsluitsel geeft over de aard van de verwerkingen waartoe hij 
een rechtsgrond biedt en de gerechtvaardigdheid hiervan verantwoordt. Waar uit de wettelijke bepalingen 
zelf in context bezien niet als vanzelfsprekend volgt dat ook beoogd is verwerking van bijzondere 
persoonsgegevens of gegevens van strafrechtelijke aard mogelijk te maken, ligt het in de rede dat te 
verduidelijken door een expliciete bepaling op te nemen. Voor persoonsgegevens van strafrechtelijke aard 
geldt hetzelfde nu een adequate toelichting zonder behandeling van de strafrechtelijke aard van de 
gegevens in het licht van artikel 10 van de AVG niet goed denkbaar is. 
 
De AP adviseert in de wetstekst zelf te expliciteren dat de inspecteur4 bevoegd is om bijzondere 
persoonsgegevens en persoonsgegevens van strafrechtelijke aard te verwerken en in de toelichting aan te 
geven welke uitzonderingsgrond op het beginselverbod op verwerking van bijzondere persoonsgegevens 
aan de orde is, waarom dat zo is en zo concreet mogelijk en uitputtend aan te geven welke bijzondere 
persoonsgegevens dat kunnen zijn en waar die gegevens van afkomstig zijn. Wat betreft de verwerking van 
persoonsgegevens van strafrechtelijke aard adviseert de AP in gelijke zin.5 Voor zover ‘gewone’ 
persoonsgegevens worden verwerkt dienen deze ook zo concreet mogelijk en uitputtend te worden 
benoemd in de toelichting 
 
Verwerkingsgrondslag 
In de toelichting bij het concept6 staat dat artikel 6, eerste lid, onderdeel c, AVG (wettelijke verplichting) 
de verwerkingsgrondslag is voor onderhavige verwerkingen. Daarbij wordt in voetnoot 14 van de 
toelichting - zonder nadere uitleg - verwezen naar artikel 13 EVRM en artikel 82 AVG. De DPIA (geen 
onderdeel van het concept) bevat wel een uitleg. Die komt erop neer dat artikel 13 EVRM7 een recht op 

                                                                        
3 Dat volgt niet expliciet uit het concept en de toelichting, maar wel uit de DPIA (p. 14-17) die in dit kader is opgesteld en aan de AP 
desgevraagd is verstrekt (Rapportagemodel DPIA Rijksdienst, versie 2.0, 9 november 2021). 
4 Als bedoeld in artikel 1 van het concept. 
5 Waarbij voor de uitzonderingsgrond artikel 32 UAVG relevant is. 
6 Zoals bijgevoegd bij e-mail van 21 augustus 2023 (11:41 uur) en die afwijkt van toelichting zoals die is bijgevoegd bij het initiële 
adviesverzoek van 10 augustus 2023.  
7 Artikel 13 EVRM regelt het recht op een daadwerkelijk rechtsmiddel. 

 

 

2/3 

 

 

Datum 
00 maand jaar 

Ons kenmerk 
z20xx-xxx 

 
herstel omvat8 en dat artikel 82 AVG recht geeft op schadevergoeding als inbreuk is gemaakt op de AVG. 
Om uitvoering te kunnen geven aan vorenbedoelde bepalingen zal het FSV worden geraadpleegd en zullen 
ook daarin opgenomen persoonsgegevens worden verwerkt. Aldus zou - zo begrijpt de AP – sprake zijn 
van een wettelijke verplichting om die gegevens te verwerken en vormt artikel 6, eerste lid, onderdeel c, 
AVG de verwerkingsgrondslag voor onderhavig concept.9 
 
Met voorliggend concept wordt beoogd om belastingplichtigen tegemoet te komen omdat zij op grond van 
een niet legitieme reden zijn geselecteerd voor intensief toezicht en als gevolg daarvan hoger zijn 
aangeslagen. Het verwerken van (bijzondere) persoonsgegevens uit het FSV met het oog daarop kan naar 
het oordeel van de AP worden beschouwd als vallende binnen de sfeer van een correcte belastinginning en 
daarmee als een noodzakelijke verwerking voor de vervulling van een taak van algemeen belang.  
 
De AP adviseert om in de toelichting artikel 6, eerste lid, aanhef, onderdeel e, AVG op te nemen als 
verwerkingsgrondslag.  
 
 
Werklast AP 
 
De AP merkt op dat het concept naar verwachting niet zal nopen tot extra inzet door de AP.  
 
 
Openbaarmaking 
 
Dit advies wordt binnen twee weken op de website van de AP gepubliceerd. 
 
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 

                                                                        
8 Als gevolg van een schending van het recht op privacy ex artikel 8 EVRM. 
9 Vgl. p. 13, 14 en 16 van de DPIA. 

 

 

3/3 

