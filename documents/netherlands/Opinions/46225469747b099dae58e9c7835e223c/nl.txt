 

 
 
De Staatssecretaris van Volksgezondheid, Welzijn en Sport 
Postbus 20350 
2500 EJ DEN HAAG 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 
 

 

 

 

Datum 
6 juni 2023 
 
 

Ons kenmerk 
z2023-02310 
 
Contactpersoon 
 
 

Uw brief van 
14 april 2023 
 
Uw kenmerk 
3574219-1046362-J 
 

 
Onderwerp 
Advies over wijziging Besluit Jeugdwet in verband met de Wet rechtspositie gesloten jeugdhulp 
 

 

 

Geachte heer Van Ooijen, 
 
Bij brief van 14 april 2023 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over het concept 
voor het Besluit van [datum] houdende wijziging van het Besluit Jeugdwet in verband met nadere regels 
over fysieke en sociale veiligheid in gesloten accommodaties, de wijze waarop en de voorwaarden 
waaronder vrijheidsbeperkende maatregelen kunnen worden toegepast in gesloten accommodaties 
alsmede over het klachtrecht bij vrijheidsbeperkende maatregelen (hierna: het concept).    
 
De AP heeft een aantal opmerkingen over het concept en adviseert daarmee rekening te houden.  
 
Strekking van het concept  
Het concept berust, voor zover voor dit advies van belang, op een delegatiebepaling in het wetsvoorstel 
Wet rechtspositie gesloten jeugdhulp. Dat wetsvoorstel ziet onder meer op de toepassing van 
vrijheidsbeperkende maatregelen ten aanzien van een jeugdige die in een gesloten accommodatie 
verblijft.1 In het wetsvoorstel is bepaald dat bij algemene maatregel van bestuur nadere regels worden 
gesteld over de wijze waarop en de voorwaarden waaronder vrijheidsbeperkende maatregelen mogen 
worden toegepast.2  
 
Het concept formuleert, voor zover het de verwerking van persoonsgegevens betreft, nadere regels voor 
het uitoefenen van cameratoezicht op een jeugdige.3 Het concept bepaalt onder meer dat de 

                                                                        
1 Kamerstukken II, 2021-2022, 35942, nr. 2 (Voorstel van Wet), artikelen 6.3.1.1-6.3.2.7. De AP heeft over dit wetsvoorstel blanco 
geadviseerd. Zie: Advies AP wetsvoorstel Rechtspositie gesloten jeugdinstellingen, z2020-11899, 19 november 2020.  
2 Artikel 6.3.1.2, zevende lid, van het wetsvoorstel Wet rechtspositie gesloten jeugdhulp. 
3 Artikelen 6.2.1 en 6.2.2 van het concept. 

  

 

1 

 

 

Datum 
6 juni 2023 

Ons kenmerk 
z2023-02310 

 
jeugdhulpverantwoordelijke de jeugdige over het cameratoezicht informeert,4 dat cameratoezicht in een 
aantal ruimten niet is toegestaan5 en dat de beelden in beginsel niet langer dan vier weken worden 
bewaard.6 
 
Daarnaast staan in het concept nadere regels over onderzoek van de urine van een jeugdige.7 Het concept 
houdt kort gezegd in dat de urine binnen 10 dagen in een laboratorium wordt onderzocht op uitsluitend de 
aanwezigheid van gedragsbeïnvloedende middelen, dat het laboratorium de jeugdhulpaanbieder over de 
uitslag informeert en dat de jeugdhulpverantwoordelijke de jeugdige over de uitslag inlicht.   
 
Advies  
 
Toegang tot de camerabeelden 
Over de toegang tot de camerabeelden bepaalt het concept: “De jeugdhulpaanbieder draagt ervoor zorg dat 
personen die niet betrokken zijn bij de verlening van jeugdhulp aan een jeugdige geen toegang hebben tot camerabeelden 
van die jeugdige”.8 Uit het concept en de toelichting blijkt echter niet onder welke omstandigheden de 
personen die wel betrokken zijn bij de verlening van jeugdhulp aan de jeugdige toegang hebben tot de 
camerabeelden van die jeugdige. Verder wordt uit het concept en de toelichting niet duidelijk of, en zo ja in 
welke gevallen, de Inspectie Gezondheidszorg en Jeugd (IGJ) inzage in de camerabeelden krijgt.9  
 
De AP adviseert om te concretiseren onder welke omstandigheden de betrokken jeugdhulpverleners 
toegang hebben tot de camerabeelden en of, en zo ja in welke gevallen, de IGJ inzage in de beelden krijgt.  
 
Vermelding naam op urinehouder 
Het concept regelt dat bij een onderzoek van de urine een registratienummer of de naam van de jeugdige 
op de urinehouder wordt aangebracht.10 Niet gebleken is dat het voor het laboratorium van belang zou zijn 
over welke persoon het hier gaat. De mogelijkheid om de naam van de jeugdige op de urinehouder aan te 
brengen kan daarom leiden tot een verderstrekkende verwerking van persoonsgegevens dan nodig is.  
 
De AP adviseert te bepalen dat alleen een registratienummer op de urinehouder wordt aangebracht.   
 
Bewaartermijn voor het laboratorium   

                                                                        
4 Artikel 6.2.1, tweede lid, van het concept.  
5 Artikel 6.2.1, derde en vierde lid, van het concept. Cameratoezicht is in principe niet toegestaan in de kamer van de jeugdige, in een 
afzonderlijke en veilige ruimte als bedoeld in artikel 6.2.6, tweede lid, van de Jeugdwet en tijdens een insluiting als bedoeld in artikel 
6.3.2.2, eerste lid, onderdeel f van de Jeugdwet. Een uitzondering geldt als de jeugdhulpverantwoordelijke een gegronde zorg heeft dat 
de jeugdige zichzelf tijdens het verblijf in die ruimte iets zal aandoen. Verder is cameratoezicht niet toegestaan in sanitaire ruimten.   
6 Artikel 6.2.2, tweede lid, van het concept. Een uitzondering geldt in geval van een incident of calamiteit (zie artikel 6.2.2, derde lid, van 
het concept). Op p. 8 van de nota van toelichting staat dat de termijn van vier weken overeenkomt met de termijn die de AP adviseert 
in het kader van cameratoezicht in zorginstelling in het algemeen. Verwezen wordt naar 
https://www.autoriteitpersoonsgegevens.nl/nl/onderwerpen/cameratoezicht/cameratoezicht-een-zorginstelling.   
7 Artikelen 6.2.10 en 6.2.11 van het concept.  
8 Artikel 6.2.2, eerste lid, van het concept.  
9 Dit komt alleen aan de orde in de (niet openbare) gegevensbeschermingseffectbeoordeling (op p. 10, 13, 14 en 17).   
10 Artikel 6.2.10, eerste lid, van het concept. 

 

 

2/3 

 

 

Datum 
6 juni 2023 

Ons kenmerk 
z2023-02310 

 
In het concept is niet opgenomen dat, en op welk moment, het laboratorium de uitslag van het onderzoek 
van de urine moet verwijderen en het onderzochte materiaal moet vernietigen. De AP acht het uit het 
oogpunt van transparantie en rechtszekerheid wenselijk om een maximale bewaartermijn vast te leggen.  
 
De AP adviseert om in het concept vast te leggen dat, en op welk moment, het laboratorium de uitslag van 
het onderzoek van de urine moet verwijderen en het onderzochte materiaal moet vernietigen. 
 
Werklast 
De AP merkt op dat het concept naar verwachting niet zal nopen tot extra inzet door de AP. 
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
 
Hoogachtend,  
Autoriteit Persoonsgegevens,  
 
 
 
Aleid Wolfsen  
Voorzitter 

 

 

3/3 

