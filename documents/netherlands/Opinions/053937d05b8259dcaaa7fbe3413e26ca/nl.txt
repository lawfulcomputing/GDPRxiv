 

 

Autoriteit Persoonsgegevens 
Postbus 93374, 2509 AJ Den Haag 
Hoge Nieuwstraat 8, 2514 EL Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Onderwijs, Cultuur en Wetenschap 
Postbus 16375 
2500 BJ DEN HAAG 
 

 

 

 

 

Datum 
12 december 2023 
 
 

Ons kenmerk 
z2023-02920 
 
Contactpersoon 
 
 

Uw brief van 
4 juli 2023 
 
Uw kenmerk 
39048289 
 

 
Onderwerp 
Advies AMvB monitor sociale veiligheid voor leerlingen 

 

 

 

Geachte heer Dijkgraaf, 
 
Bij brief van 4 juli 2023 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over het concept 
Besluit tot wijziging van het Besluit bekostiging WPO BES 2022, het Inrichtingsbesluit WPO, het 
Onderwijskundig besluit WEC en het Uitvoeringsbesluit WVO 2020 houdende regels ten aanzien van een 
uitbreiding van de monitoringsverplichting in het funderend onderwijs (hierna: het concept). 
 
Beoordeling van de persoonsgegevens aspecten van het concept geeft de AP aanleiding tot het maken van 
enkele opmerkingen.  
 
Strekking van het concept  
 
Sinds 2015 zijn scholen verplicht veiligheidsbeleid te voeren en de veiligheid op scholen te monitoren.1 De 
monitoringsverplichting beoogt scholen inzicht te geven in de veiligheidsbeleving van leerlingen op 
school. In de praktijk is gebleken dat niet alle scholen hierop voldoende zicht hebben.2 Het concept beoogt 
daarin verandering te brengen en stelt nadere voorschriften voor de uitvoering en vormgeving van de 
monitor. Dit moet ertoe leiden dat een nauwkeuriger beeld van de veiligheidsbeleving ontstaat zodat een 
school betere informatie heeft ten behoeve van de evaluatie en, waar nodig, de bijstelling van het 
veiligheidsbeleid.3  
 

                                                                        
1 Wet veiligheid op school, Staatsblad 2015, 238. 
2 Vgl. Nota van toelichting bij het concept, p. 4. 
3 Vgl. Nota van toelichting bij het concept, p. 4. 

  

 

1 

 

 

Datum 
00 september 2023 

Ons kenmerk 
z2023-02920 

 
Het concept voorziet in een uitbreiding van de monitoringsverplichting. Nu hoeft alleen een representatief 
aandeel van de leerlingen in de monitor te worden betrokken. Het concept regelt dat straks iedere leerling4 
die daartoe redelijkerwijs in staat is in de gelegenheid moet worden gesteld om deel te nemen aan de 
monitor. Aldus heeft het monitoren betekenis voor alle leerlingen.5  
Daarnaast zullen de aandachtsgebieden waarop de monitoringsverplichting ziet, worden uitgebreid. Nu 
wordt de leerlingen alleen nog gevraagd naar de ervaren veiligheid, de feitelijke veiligheid en het 
welbevinden. Het concept verplicht dat nu ook wordt gevraagd naar ervaringen met mishandeling, 
seksuele intimidatie en zedenmisdrijven, discriminatie en pesten. Deze uitbreiding beoogt zicht te krijgen 
op de oorzaken van eventuele gevoelens van onveiligheid.6 
Ten slotte moeten scholen de resultaten van de monitor categoriseren naar vestiging en schooljaar en naar 
de onderwijsinspectie sturen, onder de voorwaarde dat dit anoniem gebeurt. 
 
Advies  
 
Verantwoordelijkheid voor het waarborgen van anonimiteit 
Het concept onderkent dat anonimiseren van de resultaten van de monitor gecategoriseerd naar vestiging 
en schooljaar niet altijd mogelijk is. Als het anonimiseren door het bevoegd gezag onverhoopt niet goed 
wordt uitgevoerd, kan dat ertoe leiden dat uit de resultaten van de monitor gevoelige en mogelijk ook 
bijzondere persoonsgegevens herleidbaar zijn voor de onderwijsinspectie. In de toelichting bij het concept 
wordt gesteld dat de resultaten van de monitor alleen verder worden uitgesplitst naar schooljaar en 
onderwijssoort indien de aantallen dit toelaten en de anonimiteit daarmee gewaarborgd kan worden.7 
Aggregeren is echter niet zonder risico. Uitsluitend wanneer de gegevens zodanig zijn geaggregeerd dat de 
individuele gebeurtenissen niet langer identificeerbaar zijn, kan de resulterende dataset als anoniem 
worden aangemerkt.8 Dit kunnen in de praktijk complexe exercities zijn. Deze complexiteit wordt nog 
versterkt door de tekst van de betreffende bepalingen: ‘Het bevoegd gezag categoriseert de resultaten van 
de monitor naar vestiging en schooljaar, voor zover de anonimiteit van leerlingen gewaarborgd kan 
worden’. Deze tekst laat twijfel bestaan of in het geval anonimiteit niet kan worden gewaarborgd een 
uitsplitsing naar of alleen vestiging, of alleen schooljaar mogelijk is, of dat dan in het geheel geen 
categorisering meer plaats mag vinden.  
De verantwoordelijkheid - en daarmee het risico - voor het op juiste wijze aggregeren van de resultaten 
van de monitor en daarmee het waarborgen van de anonimiteit van de leerlingen legt het concept neer bij 
het bevoegd gezag. De AP is van oordeel dat de wetgever het bevoegd gezag op voorhand duidelijkheid zou 
moeten geven wanneer de resultaten van de monitor afdoende zijn geaggregeerd en die 
verantwoordelijkheid niet bij het bevoegd gezag moet leggen.    
 
De AP adviseert in het concept of in gedelegeerde regelgeving nauwkeurige criteria voor voldoende 
aggregatie op te nemen.  
 
Advisering Caribisch Nederland  
                                                                        
4 Voor primair onderwijs geldt als nadere voorwaarde dat het gaat om iedere leerling vanaf het vijfde leerjaar. 
5 Vgl. Nota van toelichting bij het concept, p. 5.  
6 Vgl. Nota van toelichting bij het concept, p. 5.  
7 Nota van toelichting bij het concept, p. 8. 
8 Vgl. p. 10 WP 216, advies 5/2014 over anonimiseringstechnieken, goedgekeurd op 10 april 2014 van de groep gegevensbescherming 
artikel 29; de voorloper van de European Data Protection Board P. 10 advies WP 216 over anonimiseringstechnieken. 

 

 

2/3 

 

 

Datum 
00 september 2023 

Ons kenmerk 
z2023-02920 

 
Het concept bevat ook wijzigingen die betrekking hebben op BES-wetgeving (Caribisch Nederland). Het is 
niet aan de AP om te adviseren over het concept voor zover het Caribisch Nederland betreft. De AP geeft in 
overweging het concept ter advisering voor te leggen aan de Commissie toezicht bescherming 
persoonsgegevens BES, mocht dit nog niet zijn gebeurd. 
 
Werklast AP 
 
De AP merkt op dat het concept naar verwachting niet zal nopen tot extra inzet door de AP.  
 
Openbaarmaking 
 
Dit advies wordt binnen twee weken op de website van de AP gepubliceerd. 
 
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 

 

 

3/3 

