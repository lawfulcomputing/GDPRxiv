 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Buitenlandse Zaken 
Postbus 20061 
2500 EB DEN HAAG 
 

 

 

 

 

Datum 
11 april 2023 
 
 

Ons kenmerk 
z2023-01244 
 
 
 
 

Uw brief van 
24 februari 2023 
 
Uw kenmerk 
Min-BuZa.2023.14921-26 
 

 
Onderwerp 
Advies over het concept tot wijziging van de Sanctieregeling Iran 2012 
 

 

 

Geachte heer Hoekstra, 
 
Bij brief van 24 februari 2023 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het concept 
voor de Regeling van de Minister van Buitenlandse Zaken, tot wijziging van de Sanctieregeling Iran 2012 
(hierna: het concept). 
 
De AP heeft een opmerking over het concept en adviseert daarmee rekening te houden.  
 
Strekking van het concept  
 
Op grond van de EU-Iran Verordening 267/2012 (hierna: EU-Iran Verordening) is het verlenen van 
technische bijstand of overdragen van goederen of technologie voor het Iraanse ballistische 
raketprogramma verboden.  
 
In 2019 heeft het Kabinet het toezicht op studenten en onderzoekers die een relatie kunnen hebben met 
het Iraanse ballistische raketprogramma aangescherpt. Dit verscherpt toezicht ziet onder andere op het 
(preventief) toetsen van studenten en onderzoekers in gevoelige onderwijs-en onderzoeksgebieden die 
relevant zijn voor de productie en ontwikkeling van ballistische raketten om in te schatten of er een 
mogelijk risico bestaat op overtreding van de EU-Iran Verordening.  
 
Het concept belast de minister van Onderwijs Cultuur en Wetenschap (OCW) met de taak 
kennisinstellingen gevraagd of ongevraagd te adviseren over een risico op overtreding van de EU-Iran 

  

 

1 

 

 

Datum 
11 april 2023 

Ons kenmerk 
z2023-01244 

 
Verordening.1 In dat kader wijst het concept de minister van OCW aan als bevoegde autoriteit als bedoeld 
in artikel 40, eerste lid, van de EU-Iran Verordening. Dit artikel verplicht natuurlijke personen, 
rechtspersonen, entiteiten en lichamen alle informatie die de naleving van de EU-Iran verordening 
vergemakkelijkt onverwijld te verstrekken aan de bevoegde autoriteiten en deze informatie, direct of via 
deze bevoegde autoriteiten, aan de Commissie te doen toekomen. Ook verplicht dit artikel deze personen, 
entiteiten en lichamen samen te werken met de bevoegde autoriteiten bij de verificatie van deze 
informatie. 
 
Voorafgaand 
 
Artikel 40, eerste lid, van de EU-Iran Verordening bevat een zeer ruime verplichting tot het verstrekken 
van informatie (‘alle informatie die de naleving van de EU-Iran Verordening vergemakkelijkt’). De AP 
benadrukt dat dit geen vrijbrief is voor het verwerken van persoonsgegevens, maar dat alle verwerkingen 
moeten voldoen aan het Handvest van de Grondrechten van de Europese Unie en de AVG. Dit betekent 
onder andere dat de verwerkingen moeten voldoen aan het evenredigheidsbeginsel en het principe van 
dataminimalisatie2. De verwerkingsverantwoordelijke moet hierover verantwoording kunnen afleggen. 
 
Advies  
 
Bijzondere persoonsgegevens 
Volgens de toelichting is het voor het uitvoeren van de adviestaak niet noodzakelijk om bijzondere 
persoonsgegevens te verwerken.3 Uit het rapport ‘Procesinrichting aanvragen ontheffing Kennisembargo, 
Impactanalyse en scenarioverkenning’4 blijkt echter dat niet is uit te sluiten dat er informatie beschikbaar 
komt over politieke voorkeur, geloof of gezondheid. Deze informatie wordt volgens dit rapport (alleen) 
gebruikt om te beoordelen of er sprake is van een persoonlijke, academische of professioneel netwerk 
met/in Iran.5  
 
Uit het genoemde rapport blijkt dus dat er (soms) bijzondere persoonsgegevens worden verwerkt. Het 
verwerken van bijzondere persoonsgegevens is verboden, tenzij er sprake is van een uitzonderingsgrond 
als bedoeld in artikel 9, tweede lid, van de AVG. De uitzonderingsgrond genoemd in het tweede lid, onder 
g (‘noodzakelijk om redenen van zwaarwegend algemeen belang’) lijkt in dit geval van toepassing te zijn. 
 
De AP adviseert om in de toelichting te verduidelijken dat er bijzondere persoonsgegevens worden 
verwerkt en de uitzonderingsgrond hiervoor te onderbouwen.  
 

                                                                        
1 Meer specifiek ziet deze advisering op overtreding van de verboden in artikel 4bis en 4ter van de EU-Iran Verordening. De advisering 
geschiedt in overeenstemming met de minister voor Buitenlandse Handel en Ontwikkelingssamenwerking.  
2 Artikel 5, eerste lid, onder c, van de AVG bepaalt dat persoonsgegevens beperkt moeten zijn tot wat noodzakelijk is voor de 
doeleinden waarvoor zij worden verwerkt (‘minimale gegevensverwerking’). 
3 Toelichting p. 3-4. 
4 Dit rapport ziet op het screeningsproces van personen die (willen) deelnemen aan één of meer proliferatiegevoelige gebieden van 
onderwijs en onderzoek. 
5 Procesinrichting aanvragen ontheffing Kennisembargo, Impactanalyse en scenarioverkenning, 30 maart 2021, p. 12.  

 

 

2/3 

 

 

Datum 
11 april 2023 

Ons kenmerk 
z2023-01244 

 
Werklast AP 
 
De AP merkt op dat het concept naar verwachting niet zal nopen tot extra inzet door de AP. 
 
Openbaarmaking van het advies  
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 

 

 

3/3 

