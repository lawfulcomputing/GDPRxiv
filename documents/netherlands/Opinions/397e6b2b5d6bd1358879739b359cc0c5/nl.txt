 

 
De Minister van Sociale Zaken en Werkgelegenheid  
Postbus 90801 
2509 LV  DEN HAAG 

 

 

Datum 
5 september 2022 
 
 

Ons kenmerk 
z2022-4253 
 
 
 
 

 
Onderwerp 
Gegevensuitwisseling UWV en werkgevers i.v.m. regres 
 

 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Uw brief van 
5 juli 2022 
 
Uw kenmerk 
2022-135011 
 

 

Geachte mevrouw van Gennip, 
 
Bij brief van 5 juli 2022 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over de 
conceptwetswijziging van de Wet werk en inkomen naar arbeidsvermogen en de Ziektewet in verband met 
de gegevensdeling tussen UWV en werkgevers in regressituaties (in te voegen in de Verzamelwet SZW 
2023; hierna: het concept). 
 
De AP heeft een opmerking over het concept en adviseert daarmee rekening te houden.  
 
Strekking  van het concept   
 
Een werknemer kan ziek of arbeidsongeschikt raken door de schuld van een derde, bijvoorbeeld door een 
verkeersongeval. De werkgever kan in deze situatie de kosten die hij of zij maakt vanwege de  
verplichting om het loon door te betalen, proberen te verhalen op de derde. UWV heeft eenzelfde 
soort bevoegdheid als de werknemer recht heeft op een ZW- of  WIA-uitkering. Als de werkgever 
ervoor heeft gekozen om het (eigen) risico te dragen voor de betaling van die uitkering, heeft deze  
een zelfstandig recht om regres in te stellen. In deze situaties kunnen zowel de werkgever als UWV 
de derde — veelal de verzekeraar van die derde — in rechte aanspreken voor de loonkosten, ZW- 
of  WIA-uitkering die veroorzaakt zijn door het handelen van de derde. Ook de door de  werkgever of UWV 
gemaakte redelijke kosten om de werknemer te laten re-integreren kunnen op de derde worden verhaald. 
 
Het concept beoogt een wettelijke grondslag te creëren om in zulke situaties communicatie tussen UWV 
en werkgevers mogelijk te maken. De wederzijdse informatievoorziening tussen UWV en (ex-)werkgevers 

  

 

1 

 

 

Datum 
5 september 2022 

Ons kenmerk 
z2022-4253 

 
beperkt zich – naast identificatie van de werknemer1 —tot enkele juridisch/administratieve aspecten in 
individuele regresgevallen.2 Daarbij is echter wel sprake van gegevens over gezondheid, omdat de uit te 
wisselen informatie indirect iets zegt over de gezondheidstoestand van de werknemer, namelijk dat de 
werknemer als gevolg van ziekte of gebrek in aanmerking komt voor een uitkering. 
 
Advies   
 
Het concept beoogt een wettelijke grondslag te creëren om in regressituaties communicatie tussen UWV 
en werkgevers mogelijk te maken. In de memorie van toelichting ontbreekt echter een aanduiding van de 
toepasselijke grondslag in artikel 6 AVG voor UWV respectievelijk werkgevers, terwijl dat in dit geval niet 
evident is. 
 
Zonder wettelijke grondslag mogen geen persoonsgegevens worden verwerkt.3 Behalve in evidente 
gevallen is het gebruikelijk  - en aangewezen – dat de memorie van toelichting de grondslagen van 
voorgenomen verwerkingen behandelt. 
 
De AP adviseert de grondslag van de gegevensuitwisseling zowel voor UWV als voor werkgevers te 
vermelden in de memorie van toelichting. 
 
Openbaarmaking  van het advies   
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
Hoogachtend,  
Autoriteit Persoonsgegevens,  
 
 
Aleid Wolfsen  
voorzitter 

                                                                 
1 aan de hand van naam, adres, geboortedatum en BSN. 
2 •  Is er al dan niet aansprakelijk gesteld (de uit te wisselen informatie betreft enkel het antwoord “ja”  
of “nee” en de reden waarom wel of niet, met verstrekking van de noodzakelijke gegevens van de 
aansprakelijk gestelde partij); 
• Zo ja, is de aansprakelijkheid erkend (de uit te wisselen informatie betreft enkel het antwoord “ja”  
of “nee” en de reden waarom wel of niet); 
• Wat is de voortgang van de zaak, bijvoorbeeld de vraag of de aansprakelijke partij is overgegaan 
tot betaling (de uit te wisselen informatie betreft enkel de melding of de regreszaak inmiddels al  
dan niet met de verzekeraar is geregeld en de reden waarom wel of niet); 
• Voor wat betreft eigenrisicodragers: wat is de netto uitbetaalde uitkering per maand (de 
eigenrisicodrager ontvangt standaard van UWV een brutofactuur voor de door UWV betaalde 
uitkering, terwijl de eigenrisicodrager slechts voor de netto uitkering regres mag nemen). 
3 Artikel 6, eerste lid, AVG. 

 

 

2/2 

