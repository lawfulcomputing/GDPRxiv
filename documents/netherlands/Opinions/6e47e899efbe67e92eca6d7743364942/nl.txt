 

 
De Minister voor Rechtsbescherming 
Postbus 20301 
2500 EH  DEN HAAG 
 

 

 

Datum 
3 juli 2023 
 
 

Ons kenmerk 
z2022-7003 
 
 
 
 

 
Onderwerp 
ministeriële regeling Bibob-formulieren 2023 
 

 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Uw brief van 
14 december 2022 
 
Uw kenmerk 
4273110 
 

 

Geachte heer Weerwind,  
 
Bij brief van 14 december 2022 is de Autoriteit Persoonsgegevens (AP) op grond van het bepaalde in 
artikel 36, vierde lid, van de Algemene Verordening Gegevensbescherming (AVG), geraadpleegd over de 
concept-regeling tot vaststelling van formulieren voor het verstrekken van gegevens en bescheiden 
alsmede voor de bevindingen van het eigen onderzoek op grond van de Wet bevordering 
integriteitsbeoordelingen door het openbaar bestuur (hierna: het concept).  
 
De AP heeft bezien of het concept met betrekking tot de verwerking van persoonsgegevens strookt met het 
Handvest van de grondrechten van de Europese Unie (EU), de algemene rechtsbeginselen van de EU, de 
AVG en het overige relevante recht, waarbij voldoende aannemelijk moet zijn gemaakt dat onder meer 
voldaan wordt aan het evenredigheidsbeginsel, doordat:  

1.  Het concept geschikt is om de nagestreefde doelstelling van algemeen belang of de eisen van de 

bescherming van de rechten en vrijheden van anderen te verwezenlijken (geschiktheid);  

2.  het doel niet redelijkerwijs even doeltreffend kan worden bereikt op een andere wijze, die de 

grondrechten van de betrokkenen minder aantast (subsidiariteit);  

3.  de inmenging niet onevenredig is aan dat doel, wat met name een afweging impliceert van het 

belang van het doel en de ernst van de inmenging (proportionaliteit); 

4.  het concept voldoende duidelijk en nauwkeurig is over de reikwijdte en in de toepassing 

voorspelbaar is (rechtszekerheid);  

5.  het concept voldoende aangeeft in welke omstandigheden en onder welke voorwaarden 

persoonsgegevens kunnen worden verwerkt, en aldus waarborgen stelt ter bescherming van 
persoonsgegevens (inhoudelijke en procedurele waarborgen); en  

6.  het concept verbindend is naar nationaal recht.  

 

 

  

1 

 

 

Datum 
3 juli 2023 

Ons kenmerk 
z2022-7003 

 
De AP constateert dat de noodzaak van het opvragen van bepaalde gegevens op het Bibob-vragenformulier 
niet vaststaat (punten 1, 2 en 3). Daarnaast ontbreekt een wettelijke basis voor het opvragen van het 
burgerservicenummer (bsn) van derden1 (punt 6). De AP heeft op deze punten bezwaar tegen het concept 
en adviseert de procedure niet voort te zetten, tenzij het bezwaar is weggenomen.  
 
Strekking van het concept  
 
Artikel 7a van de Wet bevordering integriteitsbeoordelingen door het openbaar bestuur (Wet Bibob) 
schept een wettelijke grondslag voor het opvragen en verstrekken van de gegevens en bescheiden bij de 
betrokkene die noodzakelijk zijn voor een Bibob-onderzoek op alle terreinen waarin de overheid tot 
toepassing van de Wet Bibob bevoegd is. Dit betreft zowel de terreinen die door het bestuursrecht worden 
bestreken, zoals vergunningen en subsidies, als de terreinen die door het privaatrecht worden bestreken, 
zoals overheidsopdrachten en vastgoedtransacties.  
 
Artikel 7a, vijfde lid, van de Wet Bibob bepaalt dat bij ministeriële regeling een of meer formulieren 
worden vastgesteld voor de gegevensuitvraag bij de betrokkene. Met de onderhavige regeling wordt deze 
bepaling nader ingevuld. 
 
De wijziging van de Wet Bibob per 1 augustus 20202 maakte een actualisatie van de Regeling Bibob-
formulieren noodzakelijk. Daarbij heeft het Tweede Kamerlid Van der Graaf (ChristenUnie) een motie 
ingediend waarin zij de regering heeft gevraagd “te bezien hoe de Bibob-vragenformulieren 
overzichtelijker, concreter en doeltreffender kunnen worden vormgegeven”.3 Deze opgave heeft tot een 
aanzienlijke wijziging in met name de opbouw van de vragenformulieren geleid. 
 
Advies  
 
Algemeen 
Artikel 7a, tweede lid, Wet Bibob luidt als volgt: 
 
De betrokkene verschaft het bestuursorgaan of de rechtspersoon met een overheidstaak de gegevens en bescheiden om deze in staat te 
stellen tot het eigen onderzoek. Deze gegevens en bescheiden omvatten in ieder geval: 
 
a.de naam, het adres en de woonplaats of plaats van vestiging van de betrokkene; 
b.de naam, het adres en de woonplaats van de persoon door wie de betrokkene zich laat vertegenwoordigen; 
c.het burgerservicenummer, bedoeld in artikel 1, onder b, van de Wet algemene bepalingen burgerservicenummer, van de persoon, 
bedoeld in de onderdelen a en b; 
d.het nummer van inschrijving bij de Kamer van Koophandel; 
e.de rechtsvorm van de betrokkene; 
f.de handelsnaam of handelsnamen waarvan de betrokkene gebruikmaakt of heeft gemaakt; 

                                                                        
1 Anderen dan betrokkene als bedoeld artikel 1 Wet Bibob. 
2 Stb. 2020, nr. 278.  
3 Kamerstukken II 2019/20, 29911, nr. 267. 

 

 

2/4 

 

 

Datum 
3 juli 2023 

 

Ons kenmerk 
z2022-7003 

g.de naam, het adres en de woonplaats van, voor zover van toepassing: 
1°.de leidinggevende van betrokkene; 
 
2°.de zeggenschaphebbende over betrokkene; 
3°.de vermogensverschaffer van betrokkene; 
4°.de onderaannemer van betrokkene; 
h.de wijze van financiering. 
 
In het Bibob-vragenformulier4 worden echter ook gegevens gevraagd die niet zijn opgenomen in artikel 7a, 
tweede lid, onderdeel a t/m h, Wet Bibob.5 De basis hiervoor is de frase “in ieder geval” in artikel 7a, tweede 
lid, Wet Bibob. In de toelichting wordt niet ingegaan op de noodzaak van het opvragen van deze gegevens. 
 
Aangenomen moet worden dat de wetgever destijds zorgvuldig de noodzaak heeft afgewogen van het 
opvragen van de gegevens die wèl zijn opgenomen in artikel 7a, tweede lid, onderdeel a t/m h, Wet Bibob.  
 
Dit geldt echter niet voor de overige gegevens in het formulier. De noodzaak van het opvragen van deze 
gegevens staat daarmee niet zonder meer vast. 
 
De AP adviseert de noodzaak van het opvragen van deze gegevens alsnog te motiveren.  
 
Burgerservicenummer 
In het Bibob-vragenformulier wordt ook gevraagd naar het burgerservicenummer (bsn) van uiteindelijk 
leidinggevenden6, het bsn van uiteindelijk zeggenschaphebbenden7, het bsn van vermogensverschaffers8, 
en het bsn van verhuurders/verpachters/degenen die een pand of terrein laten gebruiken.9 
 
Het is kennelijk de bedoeling dat de betrokkene - die het formulier invult - het bsn opvraagt bij deze 
derden. Dit kan ingevolge artikel 46 Uitvoeringswet Algemene verordening gegevensbescherming 
(UAVG) echter niet worden gestoeld op een ministeriële regeling. Dit kan alleen bij formele wet10. Maar 
deze opvraging is niet geregeld in de Wet Bibob.11 Het beoogde gebruik is dus op grond van artikel 46 
UAVG niet toegestaan. 
 
 Ingevolge artikel 5, eerste lid, onder a, AVG is daarmee het – via het vragenformulier -opvragen door het 
bestuursorgaan van het bsn van deze derden in strijd met de AVG. 
                                                                        
4 Bijlage 1 van het concept. 
5 Met name vragen 13, 19-22 en 24-27. 
6 Vragen 5 en 6. Zie voor de definitie van “leidinggevende” artikel 1 Wet Bibob. 
7 Vragen 9 en 10. Zie voor de definitie van “zeggenschapshebbende” artikel 1 Wet Bibob. 
8 Vragen 14-16. Zie voor de definitie van “vermogensverschaffer” artikel 1 Wet Bibob. 
9 Vragen 24 en 26. 
10 Artikel 46, eerste lid, UAVG. Het ligt niet voor de hand dat artikel 46, tweede lid, UAVG – dat aangeeft dat zulks eventueel ook bij 
algemene maatregel van bestuur zou kunnen - hier toepassing zou kunnen vinden, omdat opvraging van bsn’s tussen burgers 
onderling ver afstaat van het reguliere bsn-regime. In het wetsvoorstel Verzamelwet gegevensbescherming wordt artikel 46, tweede 
lid, UAVG geschrapt. Zie voor de achtergrond hiervan Kamerstukken II, 2022-2023, 36 264, nr. 3, p. 34. 
11 Of enige andere wet in formele zin. 

 

 

3/4 

 

 

Datum 
3 juli 2023 

Ons kenmerk 
z2022-7003 

 
 
De AP adviseert in de vragen 5, 6, 9 ,10, 14-16, 24 en 26 het burgerservicenummer te schrappen, omdat de 
formeel-wettelijke basis die daarvoor is vereist ontbreekt 
 
Werklast AP 
 
De AP merkt op dat het concept naar verwachting niet zal nopen tot extra inzet door de AP. 
 
Openbaarmaking van het advies  
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
 
Hoogachtend,  
Autoriteit Persoonsgegevens,  
 
 
 
 
Aleid Wolfsen  
voorzitter 
 
 
 

 

 

4/4 

