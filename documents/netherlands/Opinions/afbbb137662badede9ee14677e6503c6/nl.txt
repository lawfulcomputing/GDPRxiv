 

 
De Staatssecretaris van Justitie en Veiligheid 
Postbus 20301 
2500 EH DEN HAAG 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 
 

 

 

 

Datum 
3 augustus 2023 
 
 

Ons kenmerk 
z2023-02188 
 
Contactpersoon 
- 
 

 
Onderwerp 
Advies over het concept voor de Wet testen bij vertrek 
 

 

Uw brief van 
13 april 2023 
 
Uw kenmerk 
4308957 
 

 

Geachte heer Van der Burg, 
 
Bij brief van 13 april 2023 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over het voorstel tot 
wijziging van de Vreemdelingenwet 2000 teneinde te voorzien in de mogelijkheid bij uitzetting of 
overdracht te onderzoeken of een vreemdeling lijdt aan een ernstige besmettelijke ziekte (Wet testen bij 
vertrek) (hierna: het concept).    
 
De AP heeft bezien of het concept met betrekking tot de verwerking van persoonsgegevens strookt met het 
Handvest van de grondrechten van de Europese Unie (EU), de algemene rechtsbeginselen van de EU, de 
AVG en het overige relevante recht, waarbij voldoende aannemelijk moet zijn gemaakt dat onder meer 
voldaan wordt aan het evenredigheidsbeginsel, doordat:  

1.  het concept geschikt is om de nagestreefde doelstelling van algemeen belang of de eisen van de 

bescherming van de rechten en vrijheden van anderen te verwezenlijken (geschiktheid);  

2.  het doel niet redelijkerwijs even doeltreffend kan worden bereikt op een andere wijze, die de 

grondrechten van de betrokkenen minder aantast (subsidiariteit);  

3.  de inmenging niet onevenredig is aan dat doel, wat met name een afweging impliceert van het 

belang van het doel en de ernst van de inmenging (proportionaliteit); 

4.  het concept voldoende duidelijk en nauwkeurig is over de reikwijdte en in de toepassing 

voorspelbaar is (rechtszekerheid);  

5.  het concept voldoende aangeeft in welke omstandigheden en onder welke voorwaarden 

persoonsgegevens kunnen worden verwerkt, en aldus waarborgen stelt ter bescherming van 
persoonsgegevens (inhoudelijke en procedurele waarborgen); en  
6.  het concept verbindend is naar nationaal recht (grondwettigheid).  

 
 

 

  

1 

 

 

Datum 
3  augustus 2023 

Ons kenmerk 
z2023-02188 

 
De AP is van oordeel dat de proportionaliteit van de regeling over gedwongen onderzoek onvoldoende is 
geborgd (punt 3) en dat niet duidelijk genoeg is welke regels worden gesteld ter waarborging van de 
persoonlijke levenssfeer van de vreemdeling (punt 5). De AP heeft op deze punten bezwaar tegen het 
concept en adviseert de procedure niet voort te zetten, tenzij het bezwaar is weggenomen.  
 
Hoofdlijn 

  Breng in de delegatiegrondslag expliciet tot uitdrukking dat regels over gedwongen onderzoek 

uitsluitend kunnen worden vastgesteld indien het onderzoek dat het bestemmingsland verlangt 
proportioneel is. 

  Maak op wetsniveau beter inzichtelijk welke regels bij ministeriële regeling worden gesteld ter 

waarborging van de persoonlijke levenssfeer van de vreemdeling.    

 
Strekking van het concept  
Het concept regelt de mogelijkheid om bij uitzetting of overdracht1 van een vreemdeling te onderzoeken of 
diegene lijdt aan een bij ministeriële regeling aangewezen ernstige besmettelijke ziekte.2 Volgens het 
concept moet de vreemdeling aan zo’n onderzoek meewerken indien dit als vereiste wordt gesteld voor 
vertrek uit Nederland. Het concept bevat ook bepalingen voor het geval de vreemdeling aangeeft zich te 
verzetten tegen het onderzoek. Het onderzoek kan dan tegen de wil van de vreemdeling worden 
uitgevoerd, tenzij uitzetting of overdracht met minder strikte middelen kan worden gerealiseerd of 
persoonlijke omstandigheden van de vreemdeling hieraan in de weg staan. Ook moet de minister zich er – 
op basis van een oordeel van een (inrichtings)arts3 – van hebben vergewist of de te verwachten gevolgen 
en risico’s voor de gezondheid van de vreemdeling in de weg staan aan het uitvoeren van het onderzoek 
tegen zijn wil. De uitkomst van het onderzoek en het oordeel van de (inrichtings)arts worden op grond van 
het concept meegedeeld aan de minister; het medisch beroepsgeheim wordt in zoverre doorbroken.4  
 
Uit de toelichting blijkt het volgende over de achtergrond van het concept. Als een vreemdeling niet 
vrijwillig gehoor geeft aan de op hem rustende vertrekplicht, moet het mogelijk zijn dit vertrek af te 
dwingen. De COVID-19-epidemie heeft uitgewezen dat de huidige dwangmiddelen daarvoor niet altijd 
volstaan. Zeer veel landen werkten met een coronatest- of vaccinatievereiste bij inreis. Een aantal landen, 
zoals Niger en Bangladesh, hanteert dit vereiste nog steeds. Het ondergaan van een coronatest is onder de 
huidige regelgeving niet afdwingbaar. Vreemdelingen hebben daardoor de mogelijkheid hun uitzetting te 
voorkomen door niet mee te werken aan een coronatest. Geprobeerd is om met bestemmingslanden 
afspraken te maken over alternatieven, zoals bijvoorbeeld quarantaine, maar de meeste benaderde landen 
hebben dit niet als structureel alternatief geaccepteerd.  

                                                                        
1 Overdracht is aan de orde wanneer een andere EU-lidstaat verantwoordelijk is voor de behandeling van de asielaanvraag (zie p. 6 van 
de toelichting bij het concept). De grondslag voor overdracht is gelegen in Verordening (EU) nr. 604/2013 (Dublin III).    
2 Het concept spreekt over “een bij ministeriële regeling aangewezen infectieziekte waarbij een gegrond vermoeden bestaat van 
besmettelijkheid en ernstig gevaar voor de volksgezondheid.” (zie het voorgestelde artikel 63b, eerste lid, Vreemdelingenwet 2000).  
3 Het oordeel wordt gegeven door de inrichtingsarts die de vreemdeling behandelt, een andere inrichtingsarts of een medisch adviseur 
van de Dienst Justitiële Inrichtingen (zie het voorgestelde artikel 63b, vierde en vijfde lid, van de Vreemdelingenwet 2000).    
4 Zie het voorgestelde artikel 63b, negende lid, van de Vreemdelingenwet 2000 en p. 14 van de toelichting bij het concept. 

 

 

2/5 

 

 

Datum 
3  augustus 2023 

Ons kenmerk 
z2023-02188 

 
Er moet volgens de toelichting ernstig rekening mee worden gehouden dat in de toekomst varianten van 
het COVID-19-virus voor aanhoudende reisvoorwaarden zullen zorgen of zich uitbraken van andere 
besmettelijke ziekten zullen voordoen met vergelijkbare gevolgen. Een test zal alleen in het uiterste geval 
onder dwang worden afgenomen.    
 
Advies 
 
Proportionaliteit  
 
Op grond van het concept worden bijzondere persoonsgegevens (gegevens over gezondheid) verwerkt.5 
De gegevensverwerking kan betrekking hebben op de uitkomst van een gedwongen invasief onderzoek 
naar een infectieziekte. Een dergelijk onderzoek vormt een inbreuk op de lichamelijke integriteit.6 Dit 
geldt ook voor een PCR-test (coronatest).7 De verwerking van de uitkomst van zo’n gedwongen onderzoek 
is alleen toegestaan als de inbreuk op de lichamelijke integriteit rechtmatig is.   
 
In het concept wordt voor het gedwongen onderzoek aangesloten bij de eisen die het bestemmingsland 
stelt. Het gaat hierbij om de eis dat de vreemdeling wordt onderzocht, maar ook om de methode of 
intensiteit van het door het bestemmingsland verlangde onderzoek. Als uitgangspunt is verdedigbaar om 
in zoverre aan te sluiten bij de eisen van het bestemmingsland, omdat handhaving van het terugkeerbeleid 
hier het doel is en dat doel ook legitiem is en niet op een andere manier kan worden bereikt.8 Wel moet 
uiteraard ook aan het proportionaliteitsvereiste zijn voldaan (punt 3 van het toetsingskader).9 Er mag dus 
niet bij de eisen van het bestemmingsland worden aangesloten als die eisen disproportioneel zijn.  
 
 

                                                                        
5 Artikel 9, eerste lid, van de AVG. 
6 Zoals beschermd door artikel 3 van het Handvest van de grondrechten van de Europese Unie, artikel 8 van het Verdrag tot 
bescherming van de rechten van de mens en de fundamentele vrijheden (EVRM) en artikel 11 van de Grondwet. Dat de lichamelijke 
integriteit onder het bereik van artikel 8 EVRM valt, wordt onder meer bevestigd in EHRM 25 september 2018, 
ECLI:CE:ECHR:2018:0925JUD007663911 (Denisov/Oekraïne), § 95.   
7 Zie paragraaf 2.6 van de toelichting bij het concept en daarnaast bijvoorbeeld Rechtbank Noord-Holland 16 februari 2021, 
ECLI:NL:RBNHO:2021:1269 en Rechtbank Amsterdam 10 februari 2022, ECLI:NL:RBAMS:2022:418. PCR is de afkorting voor Polymerase 
Chain Reaction. Bij een PCR-test wordt een voorwerp (wattenstaaf) gedeeltelijk in de neus/neusholte en/of de mond/keelholte 
ingebracht en gedurende enkele seconden heen en weer bewogen om slijm af te nemen.  
8 Zie punt 8 van de considerans van Richtlijn 2008/115/EG van het Europees Parlement en de Raad van 16 december 2008 over 
gemeenschappelijke normen en procedures in de lidstaten voor de terugkeer van onderdanen van derde landen die illegaal op hun 
grondgebied verblijven, PbEU 2008, L 348/98.  
9 Zie bijvoorbeeld over een vaccinatieplicht voor kinderen op de kleuterschool: EHRM 8 april 2021, 
ECLI:CE:ECHR:2021:0408JUD004762113 (Vavřička e.a./Tsjechië), § 273 met verwijzing naar EHRM 15 november 2016, 
ECLI:CE:ECHR:2016:1115JUD002885911 (Dubská and Krejzová/Tsjechië), § 174-178. Vergelijk ook – over de proportionaliteit van 
coronamaatregelen in relatie tot artikel 11 EVRM (vrijheid van vergadering) – EHRM 15 maart 2022, 
ECLI:CE:ECHR:2022:0315JUD002188120 (Communauté genevoise d’action syndicale (CGAS)/Zwitserland), § 81 met verwijzing naar 
EHRM 15 oktober 2015, ECLI:CE:ECHR:2015:1015JUD003755305 (Kudrevičius e.a./Litouwen), §142-144 en 146. Vergelijk tevens – over de 
uitzetting van vreemdelingen die strafrechtelijk zijn veroordeeld – EHRM 18 oktober 2006, ECLI:CE:ECHR:2006:1018JUD004641099 
(Üner/Nederland), § 54 en EHRM 2 augustus 2001, ECLI:CE:ECHR:2001:0802JUD005427300 (Boultif/Zwitserland), § 46.  

 

 

3/5 

 

 

Datum 
3  augustus 2023 

Ons kenmerk 
z2023-02188 

 
Omdat pas ten tijde van het vaststellen van de gedelegeerde regelgeving bekend zal zijn welke eisen het 
bestemmingsland stelt, zal bij die gelegenheid moeten worden voorzien in een proportionaliteitstoets; 
gedwongen onderzoek mag uitsluitend plaatsvinden als het onderzoek dat het bestemmingsland verlangt 
– mede gezien de aard van de inbreuk op de lichamelijke integriteit – proportioneel is.   
 
De AP is van oordeel dat het wenselijk is uitvoering en transparante verantwoording van deze toets te 
waarborgen door deze inherente beperking aan de bevoegdheid van de lagere wetgever expliciet in de 
delegatiegrondslag tot uitdrukking te brengen. Dit geldt temeer omdat de uitkomst van het onderzoek 
volgens de toelichting kan worden doorgegeven aan de autoriteiten van het bestemmingsland.10 
 
De AP adviseert om expliciet in de delegatiegrondslag tot uitdrukking te brengen dat regels over 
gedwongen onderzoek uitsluitend kunnen worden vastgesteld indien het onderzoek dat het 
bestemmingsland verlangt proportioneel is.   
 
Waarborging persoonlijke levenssfeer 
 
Het concept bepaalt dat bij ministeriële regeling regels worden gesteld ter waarborging van de 
persoonlijke levenssfeer van de vreemdeling.11 De toelichting vermeldt dat bijvoorbeeld kan worden 
gedacht aan regels die waarborgen dat louter die gegevens worden verwerkt die noodzakelijk zijn om het 
beoogde doel te bereiken en dat deze gegevens zo spoedig mogelijk worden vernietigd.12 
 
De AP is van oordeel dat uit het concept niet duidelijk genoeg blijkt welke regels bij ministeriële regeling 
worden gesteld ter waarborging van de persoonlijke levenssfeer van de vreemdeling. Die duidelijkheid 
moet wel op wetsniveau worden gegeven. Het gaat hier namelijk om regels die beogen waarborgen aan 
burgers te bieden ten aanzien van het gebruik van bevoegdheden door de overheid.13 Overigens kan ook 
niet worden volstaan met de regels die in de toelichting worden genoemd; er zal ook aandacht moeten zijn 
voor de vraag welke specifieke persoonsgegevens worden verwerkt en wie deze gegevens mogen inzien.    
 
De AP adviseert om op wetsniveau beter inzichtelijk te maken welke regels bij ministeriële regeling 
worden gesteld ter waarborging van de persoonlijke levenssfeer van de vreemdeling.    
 
 
 
 

                                                                        
10 Zie p. 21-22 van de toelichting bij het concept. Er zal vaak sprake zijn van doorgifte aan een derde land als bedoeld in hoofdstuk V van 
de AVG. De toelichting noemt als grondslag voor de doorgifte artikel 49, eerste lid, onder d AVG. Zie over deze grondslag in de context 
van het terugkeerbeleid: overwegingen 24 en 25 van Verordening (EU) 2019/1240 van het Europees Parlement en de Raad van 20 juni 
2019 betreffende de oprichting van een Europees netwerk van immigratieverbindingsfunctionarissen, L 198/88. 
11 Zie het voorgestelde artikel 63b, negende lid, van de Vreemdelingenwet 2000.  
12 Zie p. 22 van de toelichting bij het concept.  
13 Zie in dat verband artikel 2.21 van de Aanwijzingen voor de regelgeving. 

 

 

4/5 

 

 

Datum 
3  augustus 2023 

Ons kenmerk 
z2023-02188 

 
Werklast 
Het wetsvoorstel brengt enige uitbreiding van het volume van verwerkingen met zich mee. Aannemelijk is 
dat het concept de AP zal nopen tot beperkte extra inzet. Deze inzet is nog niet verdisconteerd in de 
financiering van de AP. Dit zal voorafgaand aan inwerkingtreding op passende wijze aan de Minister van 
Rechtsbescherming als verantwoordelijke bewindspersoon moeten worden geadresseerd. Dit ten behoeve 
van de begroting ten laste waarvan de AP wordt gefinancierd.  
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
Monique Verdier  
vicevoorzitter 
 
 
 

 

 

5/5 

