 

 
De Minister van VWS 
Postbus 20350 
2500 EJ  DEN HAAG 

 

 

Datum 
8 juni 2022 
 
 

Ons kenmerk 
z2022-2286 
 
 
 
 

 
Onderwerp 
Wijziging Uitvoeringsregeling Wkkgz (LADIS/LTR) 
 

 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Uw brief van 
7 april 2022 
 
Uw kenmerk 
1027414-3348632-CZ 
 

 

Geachte heer Kuipers, 
 
Bij brief van 7 april 2022 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over de concept-
wijziging van de Uitvoeringsregeling Wkkgz in verband met de beveiliging van gegevens en de wijze van 
pseudonimisering ten behoeve van registraties ter bevordering van de kwaliteit en veiligheid van de 
gezondheidszorg (hierna: het concept). 
 
Omdat de AVG rechtstreeks toepasselijk is, kan de nationale wetgever niet bepalen, dat bij toepassing van 
de NEN 7510-normen automatisch aan artikel 5, eerste lid, onderdeel f, AVG wordt voldaan. De AP heeft 
op dit punt bezwaar tegen het concept en adviseert de procedure niet voort te zetten, tenzij het bezwaar is 
weggenomen.  
 
Strekking  van het concept   
 
Het adviesverzoek betreft de wijziging van de Uitvoeringsregeling Wet kwaliteit, klachten en 
geschillen zorg in verband met de beveiliging van gegevens en de wijze van pseudonimisering ten behoeve 
van het Landelijk Alcohol en Drugs Informatie Systeem (LADIS) en de Landelijke Trauma Registratie 
(LTR). 
 
Voor de verwerking van de persoonsgegevens - waaronder gezondheidsgegevens - ten aanzien van LADIS 
en LTR wordt een grondslag gecreëerd in de Wet kwaliteit, klachten en geschillen zorg (Wkkgz). 1 2 Voor 
                                                                 
1 Artikelen 30a, eerste en tweede lid en artikel 30b, eerste tot en met derde lid, Wkkgz  (Stb. 2021, 496). 
2 De AP adviseerde hierover op 23 juli 2019 (z2019-13442). 

  

 

1 

 

 

Datum 
8 juni 2022 

Ons kenmerk 
z2022-2286 

 
deze verwerkingen is pseudonimisering voorgeschreven.3 In de Wkkgz is een delegatiegrondslag 
opgenomen om in lagere regelgeving te bepalen welke gegevens precies worden verstrekt, hoe deze 
gegevens worden verstrekt en verwerkt, welke waarborgen bij de verwerking moeten worden geboden en 
wat de bewaartermijn is van de gegevens.4 In de artikelen 4.4 en 4.8 van het Uitvoeringsbesluit Wkkgz 5 zijn 
de wijze van pseudonimiseren en de wijze waarop de persoonsgegevens worden beveiligd, 
doorgedelegeerd naar het niveau van een ministeriële regeling. Deze beide onderwerpen worden geregeld 
in dit concept. 
 
Advies   
 
In artikel 7a Uitvoeringsregeling Wkkgz wordt bepaald dat aan artikel 5, eerste lid, onderdeel f, AVG 
(passende beveiliging) in elk geval wordt voldaan als de door de zorgaanbieder aan LADIS of LTR 
verstrekte gegevens overeenkomstig NEN 7510-1 en NEN 7510-2, of op een vergelijkbare wijze worden 
verwerkt. 
 
De AVG is een Europese verordening en is daarmee rechtstreeks toepasselijk in elke lidstaat van de 
Europese Unie. Weliswaar biedt artikel 6, tweede lid, AVG enige ruimte om voor verwerkingen op grond 
van artikel 6, eerste lid, onder c en e, AVG bepaalde normen uit de AVG te specificeren, maar  dit strekt 
niet zover dat in nationale wetgeving kan worden bepaald in welke gevallen of onder welke voorwaarden 
al dan niet aan artikel 5, eerste lid, onderdeel f, AVG wordt voldaan. Het op deze wijze fixeren van 
beveiligingseisen miskent bovendien dat de beveiliging te allen tijde state of the art moet zijn.6  
 
De AP adviseert artikel 7a te schrappen. Eventueel kan als alternatief word en overwogen op andere wijze 
te stimuleren dat NEN 7510-1 en NEN 7510-2 bij deze verwerkingen worden toegepast. 
 
Openbaarmaking  van het advies   
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
Hoogachtend,  
Autoriteit Persoonsgegevens,  
 
Aleid Wolfsen  
voorzitter 

                                                                 
3 Artikelen 30a, derde lid, en 30b, vierde lid, Wkkgz. 
4 Artikelen 30a, vierde lid, en 30b, zesde lid, Wkkgz. 
5 De AP adviseerde hierover op 16 juli 2021 (z2021-13260; geen opmerkingen). 
6 Zie ook artikel 32, eerste lid, AVG: “rekening houdend met de stand van de techniek”. 

 

 

2/2 

