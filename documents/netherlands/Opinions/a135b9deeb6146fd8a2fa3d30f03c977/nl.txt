 

 
De Staatssecretaris van Financiën 
Postbus 20201 
2500 EE  DEN HAAG 
 

 

 

Datum 
14 maart 2024 
 
 

 
Onderwerp 
Besluit cameratoezicht douane 
 
 

Ons kenmerk 
2023-301519 
 
Contactpersoon 
 
 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Uw brief van 
6 december 2023 
 
Uw kenmerk 
2023-274866 
 

 

Geachte mevrouw de Vries, 
 
Bij brief van 6 december 2023 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het concept-
besluit tot wijziging van het Algemeen douanebesluit in verband met de invoering van de Wet 
cameratoezicht douane (hierna: het concept). 
 
Toetsing van de persoonsgegevens aspecten van het concept geeft de AP aanleiding tot het maken van 
enkele opmerkingen.  
 
Strekking van het concept  
Het Algemeen douanebesluit (Adb) wordt aangepast in verband met de wijzigingen in de Algemene 
douanewet (Adw) als gevolg van de Wet cameratoezicht douane1, waarbij een wettelijke grondslag in de 
Adw is opgenomen voor het verwerken van persoonsgegevens bij het gebruik van camera’s door de 
inspecteur van de douane. Hierbij is tevens een delegatiegrondslag2 opgenomen waarin wordt bepaald dat 
bij algemene maatregel van bestuur nadere regels worden gesteld voor de juiste uitvoering en toepassing 
van de artikelen 1:23a tot en met 1:23g Adw. Daarbij is bepaald dat in ieder geval regels worden gesteld 
met betrekking tot de inhoud van het cameraplan, waaronder een onderbouwing voor de inzet van de 
camera’s waarbij persoonsgegevens kunnen worden verwerkt. Door middel van de onderhavige wijziging 
van de Adb wordt uitvoering gegeven aan die delegatiebepaling. 
 

                                                                        
1 Stb. 2023, 433. In werking getreden 1 januari 2024. De AP adviseerde in 2023 over het concept-wetsvoorstel (zaaknummer z2022-5715). 
2 Artikel 1:23h Adw. 

  

 

1 

 

 

Datum 
14 maart 2024 

Ons kenmerk 
2023-301519 

 
Als gebruik wordt gemaakt van camera’s van derden3, schrijft artikel 1:23a, zesde lid, Adw voor dat daartoe 
een overeenkomst moet worden afgesloten tussen de inspecteur en die persoon of instelling. In artikel 1:4a 
Adb staat wat in ieder geval moet worden opgenomen in deze overeenkomst. 
 
Het jaarlijks vóór 1 januari op te stellen cameraplan geeft inzicht in de vaste en mobiele camera’s die de 
douane gebruikt en waarbij mogelijk persoonsgegevens worden verwerkt. Het cameraplan omvat zowel 
eigen camera’s als die van derden. Het cameraplan beschrijft en onderbouwt de geplande inzet van 
camera’s door de douane.4 
 
Wetgevingstoets 
 
Kenbaarheid van het cameratoezicht (drones) 
Artikel 1:23g, tweede lid, Adw bepaalt dat de aanwezigheid van vaste camera’s waarbij persoonsgegevens 
zouden kunnen worden verwerkt op duidelijke wijze kenbaar moet worden gemaakt. In haar advies over 
het wetsvoorstel Wet cameratoezicht douane constateerde de AP dat het wetsvoorstel echter geen 
aandacht besteedde aan de kenbaarheid van het mobiele cameratoezicht.5 6 
De Wet cameratoezicht douane is op dit punt niet aangepast. De memorie van toelichting bij de Wet 
cameratoezicht douane vermeldt dat naar aanleiding van deze kritische opmerking van de AP “de 
kenbaarheid van de inzet van mobiele camera’s […] in de toelichting [is] verduidelijkt”7.  Deze 
verduidelijking luidt als volgt: 
 
“Voor mobiele camera’s geldt dat de locaties en situaties waar(in) ze kunnen worden ingezet ook worden opgenomen in het 
cameraplan. Daarnaast zal via de website van de douane de inzet van drones worden gemeld”.8 
 
De inhoud van het cameraplan is (verplicht)9 onderdeel van deze amvb.10 Artikel 1:4c geeft niet of 
nauwelijks nadere duiding aan de inhoud van het cameraplan. In de nota van toelichting wordt het iets 
concreter: 
 
“[H]et cameraplan [bevat] een opgave van het aantal mobiele camera’s, onderscheiden naar soort, dat kan worden ingezet 
en de soort gebieden waar deze camera’s kunnen worden ingezet. Ook voor deze camera’s gaat het om een globale 
plaatsbepaling”.11 
 

                                                                        
3 Bijvoorbeeld de Kustwacht. 
4 Artikel 1:4c Adb. 
5 Advies van 10 januari 2023 (zaaknummer z2022-5715). 
6 Mobiele camera’s zijn meestal drones (Kamerstukken II, 2022-2023, 36 345, nr. 3, p. 5). De begrippen worden hier (en in het 
wetgevingsdossier) door elkaar gebruikt.  
7 Kamerstukken II, 2022-2023, 36 345, nr. 3, p. 16. 
8 Kamerstukken II, 2022-2023, 36 345, nr. 3, p. 11. 
9 Artikel 1:23h Adw. 
10 Artikel 1:4c van het concept. 
11 Nota van toelichting, p. 3. 

 

 

2/4 

 

 

Datum 
14 maart 2024 

Ons kenmerk 
2023-301519 

 
Omdat het cameratoezicht een wettelijke basis heeft in de Adw is de informatieplicht als bedoeld in artikel 
14, eerste tot en met vierde lid, AVG niet van toepassing. Wel moet het recht voorzien in passende 
maatregelen om de gerechtvaardigde belangen van de betrokkene te beschermen.12 
 
Bij “passende maatregelen” kan in dit geval worden gedacht aan het in lijn met de memorie van toelichting 
bij de Wet cameratoezicht douane13 in artikel 1:4c concretiseren van hetgeen via website en cameraplan 
wordt gecommuniceerd omtrent de (geplande) inzet van mobiele camera’s.14 Dit is ook de opdracht in de 
delegatiebepaling van artikel 1:23h Adw. 
 
De memorie van toelichting bij de Wet cameratoezicht douane15 en de nota van toelichting bij het 
concept16 beschrijven in verschillende bewoordingen wat het cameraplan zou moeten inhouden. Artikel 
1:4c geeft niet of nauwelijks nadere duiding aan de inhoud van het cameraplan en geeft dus ook geen 
uitsluitsel over welke uitleg moet prevaleren. 
 
De AP concludeert daarom dat in artikel 1:4c helder aangegeven moet worden op welke wijze en in welke 
mate van detail de locaties en situaties waar(in) mobiele camera’s kunnen worden ingezet worden 
opgenomen in het cameraplan, en daarbij ook voor te schrijven dat de inzet van drones via de website van 
de douane zal worden gemeld. 
 
 
Zijn de bij het cameratoezicht ingeschakelde derden17 verwerkers? 
Als gebruik wordt gemaakt van camera’s van derden, schrijft artikel 1:23a, zesde lid, Adw voor dat daartoe 
een overeenkomst moet worden afgesloten tussen de inspecteur en die persoon of instelling. In artikel 1:4a 
Adb staat wat in ieder geval moet worden opgenomen in deze overeenkomst. 
 
Het is denkbaar dat deze derden verwerkers zijn in de zin van artikel 4, onder 8, AVG. Alsdan gelden ook 
vanuit de AVG eisen aan de overeenkomst.18 In de nota van toelichting wordt geen aandacht besteed aan 
deze eventuele samenloop. 
 
De AP concludeert dat in de nota van toelichting in moet worden gegaan op de vraag of de bij het 
cameratoezicht ingeschakelde derden eventueel zouden moeten worden beschouwd als verwerkers, en zo 
ja, welke consequenties dit heeft voor artikel 1:4a Adb. 
 
 
 

                                                                        
12 Artikel 14, vijfde lid, onder c, AVG. 
13 Zie voetnoot 8. 
14 Zie hiervoor ook Basisprincipes voor het gebruik van drones met camera | Autoriteit Persoonsgegevens. 
15 Kamerstukken II, 2022-2023, 36 345, nr. 3, p. 11. 
16 Nota van toelichting, p. 3. 
17 personen of instellingen die geen inspecteur of ontvanger zijn (artikel 1:23a, zesde lid, Adw). 
18 Artikel 28, derde lid, AVG. 

 

 

3/4 

 

 

Datum 
14 maart 2024 

Ons kenmerk 
2023-301519 

 
Opmerking over gezichtsherkenning 
 
In de memorie van toelichting bij de Wet cameratoezicht douane wordt opgemerkt dat, zolang er geen 
software bestaat die voldoende waarborgen biedt, er geen gebruik wordt gemaakt van camera’s met 
mogelijkheid tot gezichtsherkenning.19 
Als de douane in de toekomst gebruik wil maken van gezichtsherkenning dient hiervoor een  
(formeel-)wettelijke basis te zijn20 die er nu – voor zover bekend – nog niet is.  
 
 
Werklast AP 
 
Aannemelijk is dat het concept de AP zal nopen tot beperkte extra inzet. Deze inzet is nog niet 
verdisconteerd in de financiering van de AP. Dit zal voorafgaand aan inwerkingtreding in overleg met de 
Minister voor Rechtsbescherming - als verantwoordelijke voor de begroting ten laste waarvan de AP 
wordt gefinancierd - moeten worden geadresseerd. Om die reden wordt afschrift van deze 
wetgevingstoets gezonden aan de Minister voor Rechtsbescherming. 
 
Openbaarmaking 
 
Deze wetgevingstoets wordt binnen twee weken op de website van de AP gepubliceerd. 
 
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 
 
 
 

                                                                        
19 Kamerstukken II, 2022-2023, 36 345, nr. 3, p. 5-6. 
20 Gezichtsherkenning is een verwerking van biometrische gegevens met het oog op de unieke identificatie van een persoon. Dit zijn 
bijzondere persoonsgegevens waarvan verwerking is verboden (artikel 9, eerste lid, AVG) tenzij er een toepasselijke uitzondering is in 
artikel 9, tweede lid, AVG. In dit geval zou dat artikel 9, tweede lid, onder g, AVG kunnen zijn. Eén van de vereisten voor toepassing 
hiervan is een wettelijke basis.  

 

 

4/4 

