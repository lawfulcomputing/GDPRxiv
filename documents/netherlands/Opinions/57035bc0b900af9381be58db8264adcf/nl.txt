 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De staatssecretaris van Infrastructuur en Waterstaat 
Postbus 20901 
2500 EX Den Haag 
 

 

 

 

 

Datum 
26 juni 2023 
 
 

Ons kenmerk 
z2023-02484 
 
 
 
 

Uw brief van 
26 april 2023 
 
 
 
 

 
Onderwerp 
Advies over het concept voor wijziging van het Vuurwerkbesluit i.v.m. pyro-pass 
 

 

 

Geachte mevrouw Heijnen, 
 
Bij brief van 26 april 2023 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming, geraadpleegd over het concept voor het 
Besluit van […] tot wijziging van het Vuurwerkbesluit in verband met implementatie van de 
Benelux-beschikking betreffende de invoering van een pyro-pass en enkele andere wijzigingen (hierna: 
het concept). 
 
De AP heeft een opmerking over het concept en adviseert daarmee rekening te houden. 
 
Strekking van het concept  
 
Op grond van richtlijn 2013/29/EU1 mogen bepaalde pyrotechnische artikelen2 uitsluitend op de markt 
worden aangeboden aan personen met gespecialiseerde kennis. De Benelux-beschikking betreffende de 
invoering van de pyro-pass3 (hierna: de Benelux-beschikking) strekt ertoe om een eenvormig 
controledocument (pyro-pass) in te voeren, zodat een persoon die pyrotechnische artikelen wenst aan te 
schaffen binnen de Benelux, kan bewijzen dat hij over de daarvoor vereiste gespecialiseerde kennis 
beschikt.  

                                                                        
1 Richtlijn 2013/29/EU van het Europees Parlement en de Raad van 12 juni 2013 betreffende de harmonisatie van de wetgevingen van de 
lidstaten inzake het op de markt aanbieden van pyrotechnische artikelen (PbEU 2013, L 178). 
2 Pyrotechnisch artikel: elk artikel dat explosieve stoffen of een explosief mengsel van stoffen bevat die tot doel hebben warmte, licht, 
geluid, gas of rook dan wel een combinatie van dergelijke verschijnselen te produceren door middel van zichzelf onderhoudende 
exotherme chemische reacties (artikel 3, eerste lid, van de Richtlijn 2013/29/EU). 
3 Beschikking van het Benelux Comité van Ministers betreffende de invoering van een pyro-pass, M (2020) 14 (Benelux Publicatieblad 
2021, nr. 1). 

  

 

1 

 

 

Datum 
26 juni 2023 

Ons kenmerk 
z2023-02484 

 
 
Nederland moet op grond van de Benelux-beschikking een register van afgegeven pyro-passen 
bijhouden.4 Dit pyro-passregister moet kunnen worden geraadpleegd door een marktdeelnemer, 
voorafgaand aan de verstrekking van een pyrotechnisch artikel.5 
 
De Verzamelwet IenW 2021 bevat de grondslag voor gegevensverwerkingen in het pyro-passregister. Het 
concept bevat een nadere uitwerking van de pyro-pass en het pyro-passregister, waaronder de uitgifte van 
de pyro-pass, de controle van de pyro-pass en de toegankelijkheid van het pyro-passregister.  
 
Advies  
 
Eenvoudige bevraging pyro-passregister 
Volgens de toelichting bij de Verzamelwet IenW 2021 is raadpleging van het pyro-passregister door een 
marktdeelnemer beperkt tot een bevraging op grond van het volgnummer van de pyro-pass om te 
verifiëren of de betreffende pyro-pass geldig is. Het laat de marktdeelnemer niet toe het pyro-passregister 
vrij te doorzoeken naar gegevens van andere personen dan de koper die zich aanbiedt, aldus de 
toelichting.6 
 
De AP adviseert om deze bevraging van het pyro-passregister door middel van het volgnummer van de 
pyro-pass in het concept op te nemen, zodat wettelijk wordt gewaarborgd dat niet alle persoonsgegevens 
in het register zichtbaar zijn voor een marktdeelnemer en ook dat een marktdeelnemer die 
persoonsgegevens niet eenvoudig kan raadplegen door middel van het zoeken anders dan op het 
volgnummer. 
 
Werklast AP 
 
De AP merkt op dat het concept naar verwachting niet zal nopen tot extra inzet door de AP. 
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 

                                                                        
4 Artikel 4, eerste lid, van de beschikking. 
5 Artikel 4, tweede lid, van de beschikking.  
6 Kamerstukken II 2022/23, 36 268, nr. 3, p. 9.  

 

 

2/2 

