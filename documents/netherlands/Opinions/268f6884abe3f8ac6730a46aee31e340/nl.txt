 

 
De Minister van Binnenlandse Zaken en Koninkrijkrelaties 
Postbus 20011 
2500 EA DEN HAAG 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 
 

 

 

 

Datum 
8 februari 2024 
 
 

Ons kenmerk 
z2023-302596 
 
 
 
 

Uw brief van 
13 december 2023 
 
Uw kenmerk 
2023-0000689455 
 

 
Onderwerp 
Advies over het concept voor de Wet bevorderen integriteit en functioneren decentraal bestuur tweede 
tranche 
 

 

 

Geachte heer De Jonge, 
 
Bij brief van 13 december 2023 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het concept 
voor de wijziging van de Gemeentewet, de Provinciewet, de Waterschapswet en de Wet openbare 
lichamen Bonaire, Sint Eustatius en Saba in verband met de risicoanalyse bestuurlijke integriteit voor 
kandidaat-bestuurders (Wet bevorderen integriteit en functioneren decentraal bestuur tweede tranche) 
(hierna: het concept). 
 
Beoordeling van de persoonsgegevens aspecten van het concept geeft de AP aanleiding tot het maken van 
enkele opmerkingen.  
 
Strekking van het concept  
 
Het concept bepaalt dat een risicoanalyse moet worden uitgevoerd met betrekking tot de bestuurlijke 
integriteit van de beoogd wethouder.1 De regering heeft eerder, in 2021, een wetsvoorstel met betrekking 
tot risicoanalyse opgesteld,2 maar na bezwaar van de Afdeling advisering van de Raad van State besloten 
om dat niet in te dienen bij de Tweede Kamer. Het huidige concept is hierop aangepast.  
 

                                                                        
1 Het concept wijzigt de Gemeentewet, de Provinciewet, de Waterschapswet en de Wet openbare lichamen Bonaire, Sint Eustatius en 
Saba. In dit advies wordt kortheidshalve gesproken over gemeenten en gemeentelijke organen, maar heeft, voor zover toepasselijk, 
ook betrekking op provincies en waterschappen. De AP is niet bevoegd om te adviseren over het concept met betrekking tot Caribisch 
Nederland. 
2 Ontwerpnota van wijziging wetsvoorstel bevorderen integriteit en functioneren decentraal bestuur. 

  

 

1 

 

 

Datum 
8 februari 2024 

Ons kenmerk 
z2023-302596 

 
De voorgestelde risicoanalyse heeft betrekking op de volgende onderwerpen: 

  onverenigbare betrekkingen; 
  de naleving van de ambtseed; 
  nevenfuncties; 
 
 
  onthouding van beraadslaging en stemming in geval van belangenverstrengelingen; 
  de omgang met vertrouwelijke informatie. 

financiële belangen; 
verboden handelingen; 

 
De (bijzondere) persoonsgegevens die in dit kader worden verwerkt zijn afkomstig uit de volgende 
bronnen:3 

 

informatie die de beoogd wethouder zelf aanlevert (een ingevulde vragenlijst, het CV en een 
overzicht van nevenfuncties die de beoogd wethouder vervult voor zover dit niet blijkt uit het CV); 
  openbare bronnen (nieuwsberichten, sociale media, openbare publicaties, Handelsregister Kamer 

van Koophandel, et cetera); 

  netwerk van de beoogd wethouder; 
  gesprek met de beoogd wethouder. 

 
De burgemeester ziet toe op de uitvoering van de risicoanalyse. Voorafgaand aan de benoeming van de 
wethouder worden uitsluitend de conclusie, aanbevelingen en eventuele maatregelen die volgen uit de 
risicoanalyse overgelegd aan de raad. Ten aanzien van de uitkomsten van de risicoanalyse die niet aan de 
raad zijn overgelegd, geldt een geheimhoudingsplicht. De beoogd wethouder wordt voor het overleggen 
aan de raad in de gelegenheid gesteld te reageren op de uitkomsten van de risicoanalyse. Een wethouder 
maakt de eventuele maatregelen terstond na benoeming openbaar. 
 
Daarnaast bepaalt het concept dat een wethouder geen financiële belangen mag hebben, geen effecten 
mag bezitten en geen effectentransacties mag verrichten voor zover dit ongewenst is met het oog op een 
goede vervulling van zijn wethouderschap. 
 
Advies  
 

1.  Rechtszekerheid bronnen 

De toelichting bij het concept noemt de bronnen die kunnen worden geraadpleegd bij de uitvoering van de 
risicoanalyse.  
 
Wetgeving met betrekking tot inmenging in het recht op bescherming van persoonsgegevens moet 
volgens vaste rechtspraak altijd duidelijk en nauwkeurig zijn en de toepassing daarvan moet voorspelbaar 
zijn voor degenen op wie deze van toepassing is.4 
 

                                                                        
3 Memorie van toelichting, p. 8. 
4 Overweging 41 bij de AVG.  

 

 

2/5 

 

 

Datum 
8 februari 2024 

Ons kenmerk 
z2023-302596 

 
Gelet op dit beginsel van rechtszekerheid, adviseert de AP een limitatieve opsomming van de bronnen in 
(lagere) regelgeving op te nemen.   
 

2.  Verdere verwerking persoonsgegevens uit openbare bronnen 

Een categorie van bronnen die volgens de toelichting kan worden geraadpleegd, betreft de openbare 
bronnen. De AP acht het aannemelijk dat hierdoor persoonsgegevens voor een ander doel worden 
verwerkt (het uitvoeren van de risicoanalyse) dan waarvoor ze oorspronkelijk in de openbare bronnen zijn 
opgenomen.  
 
Verwerking voor een ander doel is slechts toegestaan op basis van één van de volgende gronden: 

  Toestemming van de betrokkene. 
  Een Unierechtelijke bepaling of een lidstaatrechtelijke bepaling die in een democratische 
samenleving een noodzakelijke en evenredige maatregel vormt ter waarborging van de in 
artikel 23, eerste lid, van de AVG, bedoelde doelstellingen. Een opsomming van de openbare 
bronnen in (lagere) regelgeving is dus ook in dit kader van belang en niet alleen vanwege het 
rechtszekerheidsbeginsel (zie vorige adviespunt). 

  Een verenigbare verdere verwerking.5  

 
De toelichting bij het concept gaat niet in op mogelijke verdere verwerking en de grond waarop de verdere 
verwerking zal plaatsvinden. De AP acht de tweede genoemde grond in dit geval het meest aangewezen.  
 
De AP adviseert om de onderbouwing daarvan alsnog in de toelichting op te nemen. 
 

3.  Noodzaak verwerken bijzondere persoonsgegevens 

Volgens de toelichting bij het concept zullen in het kader van de risicoanalyse ook bijzondere 
persoonsgegevens worden verwerkt.6 Het concept of de toelichting vermelden niet welke categorie(ën) 
bijzondere persoonsgegevens het betreft. Bovendien is de noodzaak van de verwerking van deze gegevens 
niet onderbouwd. Dat is des te opmerkelijker nu in de toelichting bij het eerdere voorstel uit 2021 was 
aangegeven dat geen bijzondere persoonsgegevens bij de risicoanalyse worden betrokken, ‘omdat deze 
gegevens onvoldoende bijdragen aan het beoogde doel, namelijk de bestuurlijke integriteit van de beoogd 
wethouder in kaart brengen’.7 
 
Het is van groot belang dat de wetgever in wetsteksten en toelichtingen uitsluitsel geeft over de aard van 
de verwerkingen waartoe hij een rechtsgrond biedt en de gerechtvaardigdheid hiervan verantwoordt. Waar 
uit de wettelijke bepalingen zelf in context bezien niet als vanzelfsprekend volgt dat ook beoogd is 
verwerking van bijzondere persoonsgegevens mogelijk te maken, ligt het in de rede dat te verduidelijken 
door een expliciete bepaling op te nemen.8 
                                                                        
5 Artikel 6, vierde lid, van de AVG. 
6 Memorie van toelichting, p. 7, 8 en 13.  
7 Memorie van toelichting bij de nota van wijziging Wet bevorderen integriteit en functioneren decentraal bestuur, tekst zoals 
toegezonden aan de afdeling advisering van de Raad van State. 
8 Zie ook het advies van de AP, Advies over het concept voor de Wet Beoordelingscommissie dopingzaken, 22 december 2021. 
z2021-17479, p. 4-6. 

 

 

3/5 

 

 

Datum 
8 februari 2024 

Ons kenmerk 
z2023-302596 

 
 
De AP adviseert om in de toelichting te vermelden dat geen bijzondere persoonsgegevens zullen worden 
verwerkt, dan wel de (categorie(ën) van) bijzondere persoonsgegevens in (lagere) regelgeving te 
expliciteren en de noodzaak daarvan in de toelichting te onderbouwen.  
 

4.  Uitzonderingsgrond verwerkingsverbod bijzondere persoonsgegevens 

Het verwerken van bijzondere persoonsgegevens is bovendien verboden,9 tenzij er sprake is van een 
uitzonderingsgrond.10 Uit de toelichting bij het concept blijkt niet welke uitzonderingsgrond van 
toepassing is. 
 
De AP adviseert om in de toelichting aan te geven welke uitzonderingsgrond van toepassing is en op welke 
wijze wordt voldaan aan de eisen die de betreffende uitzonderingsgrond stelt.  
 

5.  Rechtszekerheid waarborgen 

De toelichting bij het concept noemt een aantal processuele waarborgen met betrekking tot de 
risicoanalyse, waaronder a) de uitkomsten van de risicoanalyse kunnen alleen met de raad worden gedeeld 
nadat de beoogd wethouder daarvoor expliciet toestemming heeft gegeven, en b) het staat de beoogd 
wethouder vrij zich te allen tijde terug te trekken, waarna de verzamelde informatie wordt vernietigd, 
afhankelijk van hetgeen is bepaald in de gemeentelijke selectielijst voor archiefbescheiden.11 Deze 
waarborgen zijn niet in de wettekst opgenomen. 
 
Gelet op het beginsel van rechtszekerheid, adviseert de AP om deze waarborgen in de wettekst op te 
nemen.   
 

6.  Advisering Caribisch Nederland  

Het concept stelt vergelijkbare regels voor de uitvoering van een risicoanalyse en de omgang met 
financiële belangen met betrekking tot de BES-eilanden.12 De AP is alleen bevoegd om te adviseren over 
het concept voor zover het Europees Nederland betreft.  
 
De AP adviseert om het concept, voor zover dit nog niet is gebeurd, ook ter advisering voor te leggen aan 
de Commissie toezicht bescherming persoonsgegevens BES. 
 
Werklast AP 
 
De AP merkt op dat het concept naar verwachting niet zal nopen tot extra inzet door de AP.  
 

                                                                        
9 Artikel 9, eerste lid, van de AVG. 
10 Artikel 9, tweede lid, van de AVG. 
11 Memorie van toelichting, p. 13. 
12 Artikel IV van het concept.  

 

 

4/5 

 

 

Datum 
8 februari 2024 

Ons kenmerk 
z2023-302596 

 
Openbaarmaking 
 
Dit advies wordt binnen twee weken op de website van de AP gepubliceerd. 
 
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 

 

 

5/5 

