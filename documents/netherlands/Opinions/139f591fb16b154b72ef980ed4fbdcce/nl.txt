 

 
De Minister voor Armoedebeleid, Participatie en Pensioenen 
Postbus 90801 
2509 LV Den Haag 
 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 
 

 

 

 

Datum 
29 maart 2023 
 
 

Ons kenmerk 
z2022-06003 
 
Contactpersoon 
- 
 

Uw brief van 
12 oktober 2022 
 
Uw kenmerk 
2022-0000195261 
 

 
Onderwerp 
Wetgevingsadvies Tijdelijke regeling signaal betalingsachterstanden in verband met een experiment van 
DUO en de gemeente Amsterdam  
 

 

 

Geachte mevrouw Schouten, 
 
Bij brief van 12 oktober 2022 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het concept 
voor de Regeling van de Minister voor Armoedebeleid, Participatie en Pensioenen tot wijziging van de 
Tijdelijke regeling signaal betalingsachterstanden in verband met een experiment van DUO en de 
gemeente Amsterdam (hierna: het concept). 
 
De AP heeft een aantal opmerkingen over het concept en adviseert daarmee rekening te houden. 
 
Strekking van het concept  
Het concept beoogt de Tijdelijke regeling signaal betalingsachterstanden aan te passen om signalen van de 
Dienst Uitvoering Onderwijs (DUO) aan de gemeente Amsterdam over studieschulden tijdelijk mogelijk 
te maken. Op grond van artikel 10 van de Wet gemeentelijke schuldhulpverlening (Wgs) kan bij 
ministeriële regeling een signaal van een schuldeiser over betalingsachterstanden, die een betere indicatie 
vormt voor meer schulden, worden aangewezen. Het gaat daarbij om achterstallige schulden in de zin van 
de Wet studiefinanciering 2000 en eventuele betalingsachterstanden op geldboetes met betrekking tot het 
reisrecht kunnen worden gesignaleerd. De persoonsgegevens die door DUO aan de Gemeente Amsterdam 
worden verstrekt zijn: de contactgegevens en de geboortedatum van de inwoner, en de hoogte van de 
betalingsachterstand. Gemeenten kunnen naar aanleiding van een verkregen signaal uit eigen beweging 
schuldhulp aanbieden.  
 

 

  

 

1 

 

 

Datum 
29 maart 2023 

Ons kenmerk 
z2022-06003 

 
Advies  
 
Drempelbedrag 
Het doel van artikel 10 Wgs is om experimenten mogelijk te maken en zo innovatie te stimuleren door 
ruimte te geven aan het ontwikkelen van betere indicatoren voor vroegsignalering.1 Een signaal wordt 
alleen aangewezen als het naar verwachting een betere voorspeller is voor vroegsignalering en mensen 
met risicovolle schulden daardoor sneller worden bereikt.  
 
De toelichting op het concept vermeldt dat uit analyse van DUO blijkt dat een groep jongeren in 
Amsterdam betalingsachterstanden heeft bij de aflossing van de studielening, lesgeld en boetes over het 
OV-abonnement. Het gaat daarbij volgens de toelichting om grote aantallen, waarvan ongeveer 5.000 
personen een betalingsachterstand hebben van meer dan 1.200 euro. Een groot deel van die jongeren is 
niet in beeld bij de schuldhulpverlening, terwijl de gemeente Amsterdam wel ziet dat als jongeren 
schuldhulp krijgen, zij vrijwel altijd ook een betalingsachterstand hebben bij DUO. Volgens de toelichting 
is de verwachting daarom dat signalen over betalingsachterstanden van DUO een goede indicator zijn voor 
het vinden van meer jongeren met problematische schulden. Daarmee lijkt basis te zijn voor de aanname 
dat enige vorm van signalering van schulden bij DUO het bereik van de schuldhulpverlening zou kunnen 
vergroten. 
 
Een gevaar van vroegsignalering en experimenten daarmee is dat er persoonsgegevens worden verstrekt 
over personen die niet daadwerkelijk te maken hebben met risicovolle schulden. Dat is uit oogpunt van 
onder meer het beginsel van minimale gegevensverwerking problematisch.2 Het gekozen drempelbedrag 
van 270 euro is in dat verband van belang omdat het bepalend is voor de personen over wie 
persoonsgegevens worden verstrekt. Uit de toelichting volgt niet duidelijk wat de basis is voor de hoogte 
van dat bedrag en waarom daar het omslagpunt ligt voor wat betreft de verwachte voorspellende waarde 
van de indicator. Ook is niet duidelijk of dit bedrag als zodanig als een problematische schuld wordt 
aangemerkt, of dat het daarvoor slechts een voorspeller is, en hoe dat bedrag zich verhoudt tot 
betalingsachterstanden van meer dan 1.200 euro die kennelijk als risicovolle schulden worden 
aangemerkt.  
 
De AP adviseert om de hoogte van het drempelbedrag te motiveren en daarbij rekening te houden met het 
gevaar dat mogelijk persoonsgegevens worden verstrekt over personen die niet daadwerkelijk risicovolle 
schulden hebben.  
 
Te verstrekken persoonsgegevens 
In het concept staat opgenomen welke persoonsgegevens worden opgenomen. Het betreft onder andere 
de ‘contactgegevens van de inwoner’.3 In de toelichting op het concept valt te lezen dat het daarbij gaat om 
‘naam, adres en woonplaats en ook telefoonnummer en emailadres als die beschikbaar zijn’.4 De tekst in de 
regeling is door het gebruik van de open formulering ‘contactgegevens’ breder dan de uitleg die daaraan 
wordt gegeven in de toelichting.  Uit oogpunt van onder meer de beginselen van transparantie en 

                                                                        
1 Tweede Kamer, vergaderjaar 2019–2020, 35 316, nr. 3, p. 34. 
2 Artikel 5, eerste lid, onder b, van de AVG. 
3 Artikel 2.3, tweede lid, van het concept. 
4 Toelichting op het concept, p. 4. 

 

 

2/3 

 

 

Datum 
29 maart 2023 

Ons kenmerk 
z2022-06003 

 
minimale gegevensverwerking, is het wenselijk dat de typen persoonsgegevens die worden verstrekt ook 
als zodanig in de tekst van de regeling worden opgenomen.5 
 
De AP adviseert om de specifieke typen persoonsgegevens die kunnen worden verstrekt over inwoners in 
de tekst van het concept op te nemen.  
 
Aantal betalingsherinneringen 
In artikel 1.2 van de te wijzigen regeling zijn voorwaarden opgenomen waaraan de schuldeiser, in dit geval 
DUO, moet voldoen alvorens een signaal verstrekt mag worden. Een van de voorwaarden is dat DUO ten 
minste eenmaal een schriftelijke herinnering heeft gestuurd aan de inwoner over de betalingsachterstand.6 
In de toelichting op het concept valt te lezen dat inwoners die worden gesignaleerd ‘in ieder geval 
gedurende drie maanden drie betalingsherinneringen’ van DUO hebben ontvangen.7 Daarmee wordt in 
feite een beperking aangebracht ten aanzien van de personen over wie een signaal wordt verstrekt. Deze 
beperking is echter niet als zodanig in de regeling opgenomen.  
 
De AP adviseert om de bovengenoemde beperking met betrekking tot het aantal schriftelijke 
herinneringen dat is ontvangen door een inwoner in de tekst van het concept op te nemen. 
  
Werklast 
De AP merkt op dat het concept naar verwachting niet zal nopen tot extra inzet door de AP. 
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
 
 
Aleid Wolfsen  
voorzitter 
 
 

                                                                        
5 Artikel 5, eerste lid, onder a en b, van de AVG. 
6 Artikel 1.2, onder c, van de Tijdelijke regeling signaal betalingsachterstanden. 
7 Toelichting op het concept, p. 4. 

 

 

3/3 

