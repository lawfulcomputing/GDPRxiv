 

 
De staatssecretaris van Justitie en Veiligheid 
Postbus 20201 
2500 EE  DEN HAAG 

 

 

Datum 
16 februari 2023 

 
 

Ons kenmerk 
z2022-04441 
 
 
Contactpersoon 
 
 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

 
 

 
Uw kenmerk 
4078869 
 

 
Onderwerp 
Wijziging van de Wet Nationaal rapporteur mensenhandel en seksueel geweld tegen kinderen 
 

 

 

Geachte heer Van der Burg, 
 
Bij brief van 15 juli 2022 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over het 
conceptwetsvoorstel Wijziging van de Wet Nationaal rapporteur mensenhandel en seksueel geweld tegen 
kinderen, teneinde te voorzien in de mogelijkheid voor de nationaal rapporteur mensenhandel en seksueel 
geweld tegen kinderen om bepaalde categorieën van bijzondere persoonsgegevens te kunnen verwerken  
(hierna: het concept). 
 
Het concept voorziet voor de nationaal rapporteur mensenhandel en seksueel geweld tegen kinderen 
(hierna: de NR) met het oog op haar taakuitoefening in een grondslag voor de verwerking van 
gezondheidsgegevens, gegevens met betrekking tot iemands seksueel gedrag of seksuele gerichtheid en 
van gegevens van strafrechtelijke aard. Uit het concept noch uit de vigerende wet blijkt dat de instanties 
die deze gegevens aan de NR verstrekken daartoe gerechtigd of gehouden zijn. Bezien vanuit het 
perspectief van betrokkenen en gelet op de aard, omvang en het structurele karakter van de te verwerken 
persoonsgegevens ziet de AP dat als een ernstige tekortkoming. De AP heeft op dit punt bezwaar tegen het 
concept en adviseert de procedure niet voort te zetten, tenzij het bezwaar is weggenomen.  
 
Strekking van het concept  
 
Het concept creëert een grondslag voor de NR om gezondheidsgegevens en gegevens met betrekking tot 
iemands seksueel gedrag of seksuele gerichtheid te verwerken. Ook wordt voorzien in een grondslag voor 

  

 

1 

 

 

Datum 
16  februari 2023 
 

Ons kenmerk 
z2022-04441 
 

 
de verwerking van persoonsgegevens van strafrechtelijke aard.1 Verwerking is toegestaan voor zover dat 
voor de uitoefening van de bestaande wettelijk taak van de NR2 noodzakelijk is, en onder de voorwaarde 
dat bij die uitvoering is voorzien in zodanige waarborgen dat de persoonlijke levenssfeer van de 
betrokkenen niet onevenredig wordt geschaad.3 In dat kader begrenst het concept de maximale 
bewaartermijn van de bewuste persoonsgegevens tot tien jaar, mogen vorenbedoelde persoonsgegevens 
niet worden opgenomen in het eindrapport van de NR en niet worden verstrekt aan anderen dan degenen 
die zijn belast met de uitvoering van de taak van de NR.4 
 
Advies  
 
Wettelijke taken NR 
De NR heeft als taak de ontwikkelingen in de omvang en kenmerken van mensenhandel en seksueel 
geweld tegen kinderen te onderzoeken, alsmede te adviseren over de voorkoming en bestrijding daarvan. 
Ook onderzoekt de NR de effecten van genomen beleidsmaatregelen in de aanpak van mensenhandel en 
seksueel geweld tegen kinderen.5 De AP onderschrijft dat met de aan de NR opgedragen wettelijke taken 
een zwaarwegend belang wordt gediend dat noopt tot de verwerking van persoonsgegevens van 
strafrechtelijke aard.6 Ook ziet de AP in dat het een uitzondering op het verbod om bijzondere 
persoonsgegevens te verwerken rechtvaardigt.7  
 
Verwerkingsgrondslag aanleverende instanties 
De bijzondere categorieën van persoonsgegevens en persoonsgegevens van strafrechtelijke aard die de NR 
ten behoeve van haar taken verwerkt, zijn afkomstig van verschillende (uitvoerings)instanties. Het gaat 
om onder meer politie, openbaar ministerie, reclassering, arbeidsinspectie, jeugdzorg en andere 
instellingen die hulp en bescherming bieden aan slachtoffers.8 Hoewel het concept voorziet in een 
verwerkingsgrondslag voor de NR zelf, blijkt niet dat deze instanties gerechtigd of gehouden zijn om de 
betreffende persoonsgegevens ook aan de NR te vertrekken. Deze instanties hebben ieder een eigen 
verwerkingsdoel en verwerkingsgrondslag en mogen de hen toevertrouwde bijzondere - en gevoelige 
persoonsgegevens niet aan anderen verstrekken zonder dat daarvoor een uitzonderingsgrond op het 
verwerkingsverbod van artikel 9 van de AVG van toepassing is en een verwerkingsgrondslag als bedoeld in 

                                                                        
1 Het concept geeft hiermee invulling aan de mogelijkheid die artikel 9, tweede lid, aanhef, en onder g, van de AVG, biedt om bij 
lidstatelijk recht een uitzondering te maken op het verwerkingsverbod om bijzondere categorieën van persoonsgegevens te 
verwerken. De AVG-grondslag voor de verwerking is artikel 6, eerste lid, onder e (verwerking is noodzakelijk voor de vervulling van een 
taak van algemeen belang).  
2 Als bedoeld in artikel 5 Wet Nationaal rapporteur mensenhandel en seksueel geweld tegen kinderen. 
3 Artikel 5a, eerste en tweede lid, van het concept.  
4 Artikel 5a, derde lid, van het concept. 
5 De Wet Nationaal rapporteur mensenhandel en seksueel geweld tegen kinderen vormt de implementatie van richtlijn 2011/36/EU 
van 5 april 2011 (Staatsblad 2013, 444).  Op grond van die richtlijn zijn lidstaten verplicht om ‘tendensen op het gebied van 
mensenhandel te monitoren, statistieken te verzamelen, de resultaten van maatregelen ter bestrijding van mensenhandel te meten 
en regelmatig te rapporteren ‘(Overweging 27, richtlijn 2011/36/EU van 5 april 2011). 
6 Artikel 10 AVG jo. artikel 32, aanhef, en onder d, UAVG.  
7 Artikel 9, eerste lid, AVG gelezen in samenhang met het tweede lid, aanhef, en onder g.  
8 P. 4 memorie van toelichting bij het concept. 

 

 

2/5 

 

 

Datum 
16  februari 2023 
 

Ons kenmerk 
z2022-04441 
 

 
artikel 6 van de AVG. In de toelichting wordt aan de uitzonderingsgrond en de verwerkingsgrondslag van 
de verstrekkende partijen geen aandacht besteed anders dan dat het van groot belang is dat de door de NR 
benaderde organen en instellingen, waar dat mogelijk is, alle medewerking verlenen bij het beschikbaar 
stellen c.q. verkrijgen van de benodigde gegevens, waaronder bijzondere persoonsgegevens.9 In dit 
verband wordt opgemerkt dat de NR in de toelichting aangeeft ze de aan haar toevertrouwde bijzondere - 
en strafrechtelijke persoonsgegevens verwerkt voor het doen van wetenschappelijk onderzoek.10 De AP 
merkt daarover op dat het doen van wetenschappelijk onderzoek niet bij wet is opgedragen aan de NR. 
Tegelijkertijd erkent de toelichting dat de taak breder is en op meer ziet.11 Een beroep op wetenschappelijk 
onderzoek als verwerkingsgrondslag en uitzondering op het verwerkingsverbod is dan niet toereikend.12  
 
Conclusie en advies 
Uit vorenstaande volgt dat uit het concept noch uit de huidige wet blijkt dat de instanties die de NR van 
bijzondere persoonsgegevens en persoonsgegevens van strafrechtelijke aard voorzien daartoe gerechtigd 
of gehouden zijn. Bezien vanuit het perspectief van betrokkenen en gelet op de aard, omvang en het 
structurele karakter van de te verwerken persoonsgegevens vindt de AP dat een ernstige tekortkoming.  
 
De AP heeft op dit punt dan ook bezwaar tegen het concept en adviseert in het concept te borgen dat alle 
instanties van wie de NR bijzondere persoonsgegevens en persoonsgegevens van strafrechtelijke aard 
verkrijgt daartoe gerechtigd of gehouden zijn. De AP adviseert de procedure niet voort te zetten, tenzij het 
bezwaar is weggenomen.  
 
Mogelijke oplossingsrichting 
Omdat de NR aangeeft dat de aan haar opgedragen taken verder gaan dan wetenschappelijk onderzoek13, 
ziet de AP als de meest voor de hand liggende optie de betreffende instanties een verplichting op te leggen 

                                                                        
9 P. 5 memorie van toelichting bij het concept. Dit is in lijn met hoe de wetgever dit blijkens de wetsgeschiedenis uit 2012 zag bij de 
instelling van de NR. Er werd toen vanuit gegaan dat de door de NR benaderde organen en instellingen alle medewerking zouden 
verlenen bij het beschikbaar stellen c.q. verkrijgen van de benodigde gegevens. De NR werd ‘gemachtigd’ om inzage te krijgen in 
politiedossiers en dossiers van het openbaar ministerie en er werd gewerkt aan ‘nadere afspraken’ met Jeugdzorg ten behoeve van de 
inzage in de dossiers en archieven van jeugdzorginstellingen. Ook hieruit blijkt niet dat deze instanties - in het licht van artikel 6 AVG - 
gerechtigd dan wel gehouden zijn om de aan hen toevertrouwde (gevoelige en bijzondere categorieën van) persoonsgegevens ter 
verdere verwerking aan de NR te verstrekken. Vgl. de Toelichting bij de Nota van Wijziging in verband met de implementatie van de 
richtlijn 2011/36/EU van het Europees Parlement en de Raad inzake de voorkoming en bestrijding van mensenhandel, de bescherming 
van slachtoffers ervan, en ter vervanging van kaderbesluit 2002/629/JBZ van de Raad (PbEU L 101) (TK 2012/13, 33 309, nr. 7) alsmede 
toelichting, p. 4 bij de Regeling instelling Nationaal rapporteur mensenhandel en seksueel geweld tegen kinderen 2012 (Staatscourant 
2012 nr. 12253). 
10 P. 2 memorie van toelichting bij het concept. 
11 P. 2 memorie van toelichting bij het concept. 
12 Waar het gaat om bijzondere persoonsgegevens kan geen vruchtbaar beroep worden gedaan op de uitzonderingsgrond van artikel 9, 
tweede lid, onder j, AVG. Afgezien daarvan zal dan ook nog aan de (cumulatieve) voorwaarden zoals gesteld in artikel 24, onderdelen a 
tot en met d, UAVG moeten worden voldaan.  
13 P. 2 memorie van toelichting bij het concept. In dit verband wordt opgemerkt de NR zich bijvoorbeeld bedient van dossieronderzoek 
en observatie (p. 5 memorie van toelichting). Ten aanzien van observatie - een term die opsporing kan impliceren - wordt in de 
toelichting niet omschreven wat dit concreet inhoudt, wat er wordt vastgelegd, hoe vaak hiervan gebruik wordt gemaakt, in welke 
gevallen dit gebeurt, wat dit betekent voor bijvoorbeeld slachtoffers, daders of verdachten en hoe zich dat verhoudt - tegen de 

 

 

3/5 

 

 

Datum 
16  februari 2023 
 

Ons kenmerk 
z2022-04441 
 

 
om specifieke (bijzondere) persoonsgegevens aan de NR te verstrekken.14 Een dergelijke verplichting moet 
dan wel duidelijk en nauwkeurig zijn, en de toepassing daarvan voorspelbaar  voor degene waarop deze 
van toepassing zal zijn.15 Zo zal duidelijk moeten zijn welke specifieke persoonsgegevens verstrekt moeten 
worden voor welke van de taken van de NR en onder welke omstandigheden. 16 Daarbij zullen ook 
passende en specifieke maatregelen en passende waarborgen moeten worden genomen.17 
 
Extra inzet AP 
De AP merkt tot slot op dat onderhavige verwerkingen bijzondere - en gevoelige persoonsgegevens 
betreft, omvangrijk zijn en een structureel karakter hebben. Gelet op de bestaande taken van de AP is 
aannemelijk dat het concept de AP zal nopen tot extra inzet. Deze extra inzet is nog niet verdisconteerd in 
de financiering van de AP. Dit zal voorafgaand aan inwerkingtreding op passende wijze door u als 
bewindspersoon moeten worden geadresseerd, in overeenstemming met de Minister voor 
Rechtsbescherming als verantwoordelijke bewindspersoon voor de begroting ten laste waarvan de AP 
wordt gefinancierd. 
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
 
 
 
 
 
 
 

                                                                        
achtergrond van de noodzaak tot verwerking - tot de brede en algemeen omschreven taken van de NR enerzijds en 
opsporingsinstanties anderzijds. 
14 Artikel 6, eerste lid, aanhef en onder c, AVG. 
15 Vgl. overweging 41 bij de AVG. 
16 Aanvullend kan een delegatiegrondslag in het wetsvoorstel worden opgenomen die erin voorziet dat bij algemene maatregel van 
bestuur nadere regels worden gesteld over de verwerking van (bijzondere) persoonsgegevens. 
17 Vgl. artikel 9, tweede lid, aanhef en onder g, AVG en artikel 10 AVG. Een van de waarborgen in het concept betreft de inhoud van het 
eindrapport van de NR (art. 5a, derde lid, onder b, van het concept) Die mag geen gezondheidsgegevens of gegevens met betrekking 
tot iemands seksueel gedrag of seksuele gerichtheid, dan wel persoonsgegevens van strafrechtelijke aard bevatten. Hierbij valt op dat 
het begrip eindrapport niet wordt genoemd in de taakomschrijving van de bestaande wet. Daarnaast staat in de toelichting bij het 
concept dat alle rapporten altijd slechts geaggregeerde en geanonimiseerde data bevatten.17 Deze onduidelijkheden vergen een 
nadere toelichting of aanpassing. Ten aanzien van de waarborg over de bewaartermijn (art. 5a, derde lid, onder a, van het concept) die 
in ieder geval niet langer is dan tien jaar is, zou nog onderscheid gemaakt kunnen worden naar het type rapport of advies waarbij de 
bewaartermijn mogelijk op voorhand kan worden gedifferentieerd zodat mogelijk voor bepaalde type rapporten/adviezen een minder 
lange bewaartermijn kan worden vastgesteld. 
 

 

 

4/5 

 

 

Datum 
16  februari 2023 
 

Ons kenmerk 
z2022-04441 
 

 
Hoogachtend,  
Autoriteit Persoonsgegevens,  
 
 
 
 
Aleid Wolfsen  
voorzitter 
 

 

 

5/5 

