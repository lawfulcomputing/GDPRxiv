 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 88 0712140 
autoriteitpersoonsgegevens.nl 

 
De Minister van Onderwijs, Cultuur en Wetenschap 
Postbus 16375 
2500 BJ  DEN HAAG 
 

 

 

 

 

Datum 
23 april 2024 
 
 

Ons kenmerk 
z2023-02912 
 
Contactpersoon 
 
 

Uw brief van 
4 juli 2023 
 
Uw kenmerk 
39048289 
 

 
Onderwerp 
Wetsvoorstel vrij en veilig onderwijs 

 

 

 

Geachte heer Dijkgraaf, 
 
Bij brief van 4 juli 2023 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over het concept 
voor de Wet vrij en veilig onderwijs (hierna: het concept).1 
 
De AP heeft  enkele aanmerkingen op het concept.  
 
Hoofdlijn 
 
  De taakomschrijving van de vertrouwenspersoon is onvoldoende afgebakend.  
  De verantwoordelijkheid voor (afdoende) aggregatie wordt ten onrechte bij het bevoegd gezag gelegd. 
  Het concept is te vrijblijvend als het gaat om het treffen van maatregelen om de verwerking van 

persoonsgegevens te beperken. 

 
Strekking van het concept  
 

                                                                        
1 Naar aanleiding van de DPIA die bij e-mail op 28 maart 2024 om 09:40 aan de AP is gestuurd, is de tekst van zowel het concept als de 
toelichting gewijzigd. De AP is in dit advies uitgegaan van deze gewijzigde tekst. Voor de memorie van toelichting is gebruik gemaakt 
van de op 2 april 2024 om 16:23 per e-mail toegestuurde tekst. Voor de  artikelsgewijze toelichting en voor wetstekst is uitgegaan van 
de tekst zoals die per e-mail op 29 maart 2024 om 13:53 respectievelijk 12:42 is toegestuurd. 

  

 

1 

 

 

Datum 
23 april 2024 

Ons kenmerk 
z2023-02912 

 
Het concept beoogt het veiligheidsbeleid van scholen te versterken door duidelijkheid te scheppen over de 
minimumeisen die ten grondslag liggen aan goed veiligheidsbeleid.2 Het concept bevat daartoe een aantal 
maatregelen: 
 

-  De veiligheidsmonitor (veiligheidsbeleving op school) wordt uitgebreid tot het onderwijspersoneel 

en is niet meer beperkt tot leerlingen. 

-  Het bevoegd gezag krijgt een registratieplicht voor veiligheidsincidenten en een meldplicht (aan de 

onderwijsinspectie) voor ernstige veiligheidsincidenten.  

-  De overlegplicht met de vertrouwensinspecteur bij zedenmisdrijven wordt verduidelijkt en uitgebreid 
tot situaties waarin aanleiding is te vermoeden dat een met taken belast persoon een leerling seksueel 
heeft geïntimideerd.3 

-  Scholen worden verplicht een vertrouwenspersoon aan te stellen en zich aan te sluiten bij een 

landelijke klachtencommissie die bindende oordelen kan geven.  

-  De vertrouwenspersoon krijgt de bevoegdheid om bijzondere persoonsgegevens en 

persoonsgegevens van strafrechtelijke aard te verwerken en wordt onderworpen aan een  
geheimhoudingsplicht die onder omstandigheden kan worden doorbroken. 

-  Scholen worden verplicht om jaarlijks hun veiligheidsbeleid te evalueren en zijn daarbij verplicht een 

aantal specifieke informatiebronnen te gebruiken.  

 
Wetgevingstoets  
 
Taak vertrouwenspersoon en bevoegdheid om persoonsgegevens te verwerken 
De bevoegdheid van de vertrouwenspersoon om (bijzondere) persoonsgegevens te verwerken, is 
onlosmakelijk verbonden met en afhankelijk gemaakt van de (wettelijke) taak van de vertrouwenspersoon. 
Die taakomschrijving luidt, voor zover hier relevant: ”De vertrouwenspersoon heeft in elk geval tot taak: […]”. Uit 
het gebruik van de bewoordingen ‘in elk geval’ volgt dat de taakomschrijving uitdrukkelijk niet limitatief is 
zodat er  - buiten de taken die wel uitdrukkelijk zijn omschreven4 - dus ook ruimte is voor andere taken. 
Wat die zijn of kunnen inhouden, volgt niet uit de wetstekst of de toelichting. Hiermee laat het concept ook 
onduidelijkheid bestaan of en wanneer de vertrouwenspersoon persoonsgegevens mag verwerken. Dat 
maakt de toepassing van deze bevoegdheid onvoldoende voorspelbaar en het doel van de verwerkingen 
onvoldoende ‘welbepaald’.5 Dit werkt ook door in de geheimhoudingsplicht die op de vertrouwenspersoon 
rust en daarmee op de mogelijkheden om die te doorbreken. Ook die is immers (mede) afhankelijk van de 
‘taak’ van de vertrouwenspersoon. 

                                                                        
2 Daarvoor worden in het concept diverse onderwijswetten gewijzigd. 
3 De huidige overlegplicht is beperkt tot een mogelijk zedenmisdrijf. In samenspraak met de vertrouwensinspecteur wordt vervolgens 
bepaald of er sprake is van een redelijk vermoeden van een zedenmisdrijf en of er aangifte moet worden gedaan (vgl. p 7-8 toelichting 
bij het concept). 
4 De specifiek omschreven taken van de vertrouwenspersoon zijn: 
- het opvangen, begeleiden en adviseren van leerlingen en personeelsleden en zo nodig doorverwijzen naar een professionele 
hulpverlenende instantie of hulpverlener. 
-  ouders, leerlingen en personeelsleden met een klacht  over het bevoegd gezag of een personeelslid bij te staan;  
- het bevoegd gezag gevraagd en ongevraagd te adviseren over het veiligheidsbeleid op de school en de klachtafhandeling door het 
bevoegd gezag; 
-  jaarlijks verslag uit te brengen over de uitvoering van de hiervoor genoemde taken. 
- fungeren als aanspreekpunt voor klachten over pesten en overige ongewenste omgangsvormen.   
5 Artikel 6, derde lid, van de AVG en overweging 41 van de considerans van de AVG. 

 

 

2/5 

 

 

Datum 
23 april 2024 

Ons kenmerk 
z2023-02912 

 
 
De AP concludeert dat de wetgeving, al dan niet met behulp van delegatie, een sluitende taakomschrijving 
van de vertrouwenspersoon moet gaan bevatten.  
 
Registratie en melding door bevoegd gezag 
Blijkens de toelichting bij het concept leidt de registratie- en meldplicht niet tot de verwerking van 
persoonsgegevens.6 De gedachte is namelijk dat alleen een ‘algemene beschrijving’ van het incident wordt 
gegeven.7 Niettemin bevat het concept ‘gezien de gevoelige aard van de incidenten die worden 
geregistreerd dan wel gemeld’ bij wijze van ‘aanvullende waarborg’8 voor het bevoegd gezag een verbod om 
daarbij persoonsgegevens te verwerken.9 Het concept lijkt aldus op twee gedachten te hinken; 
niettegenstaande het uitgangspunt dat geen persoonsgegevens worden verwerkt, wordt in wezen het 
(inherente) risico erkend dat bij een melding of registratie toch (bijzondere) persoonsgegevens kunnen 
worden verwerkt. In dit verband is van belang dat het bevoegd gezag bij een registratie of melding - zonder 
uitzonderingsmogelijkheid - verplicht is gebruik te maken van de aanduidingen ‘leerling’, ‘ouder’, 
‘personeelslid’ en ‘derde’ en datum, tijdstip en locatie van het veiligheidsincident moet opnemen.10 Op 
voorhand valt echter niet uit te sluiten dat de combinatie van deze elementen toch herleidbaar is tot de 
betrokkenen bij het incident. Deze verplichting kan op gespannen voet komen te staan met het verbod om 
persoonsgegevens te verwerken. Het verbod om persoonsgegevens te verwerken betekent immers dat een 
(ernstig) veiligheidsincident alleen geanonimiseerd mag worden geregistreerd of gemeld, maar dat is niet 
zonder risico. Van anonimisering is pas sprake als elke mogelijkheid tot identificatie van betrokkenen 
onherroepelijk wordt uitgesloten.11 Daarvoor zal de dataset afdoende geaggregeerd moeten worden 
hetgeen specifieke deskundigheid vraagt en leidt tot complexe afwegingen.  
 
Illustratief is dat het concept volstaat met voor te schrijven wat een registratie of melding ‘in ieder geval’ 
moet omvatten.12 De bewoordingen ‘in ieder geval’ schept de mogelijkheid meer gegevens op te nemen. 
Hoe ruimer en onbepaalder de op te nemen gegevens zijn, hoe groter het risico op herleidbaarheid. 
Bovendien is zo voor de betrokkenen onduidelijk welke gegevens over hen zullen worden geregistreerd en 
gemeld, en bestaat het risico dat meer (persoons)gegevens worden verwerkt dan noodzakelijk voor het 
beoogde doel. 
 
De verantwoordelijkheid en het risico voor het op juiste wijze aggregeren van registraties en meldingen en 
daarmee het waarborgen van de anonimiteit van de betrokkenen worden zo in feite neergelegd bij het 
bevoegd gezag. De AP is van oordeel die verantwoordelijkheid bij de wetgever zou moeten liggen en dat zij 

                                                                        
6 Par. 6.2 (p. 18) memorie van toelichting bij het concept. 
7 Par. 6.2 (p. 18) memorie van toelichting bij het concept.  
8 Par. 6.2 (p. 18) memorie van toelichting bij het concept. 
9 Art. 5c, vierde lid (artikel I, onder C), art. 4e, vierde lid (artikel II, onder C) en art. 6c, vierde lid (artikel IV, onder F) van het concept. 
10 Art. 4e, derde lid jo. artikel 4d, derde lid (artikel I, onder C), art. 6c, derde lid jo. art. 6b, derde lid (artikel III, onder C) en art. 3.40b, 
derde lid jo. art. 3.40a derde lid (artikel IV, onder F) van het concept. 
11 Vgl. p.  9 e.v. advies WP 216 over anonimiseringstechnieken. In dat verband is het ook van belang kritisch te bezien of de te registeren 
en te melden gegevens met het oog op het doel ervan wel echt noodzakelijk zijn. 
12 Artikel 5b, derde lid, aanhef (artikel I, onder C), artikel 4b, tweede lid, aanhef (artikel II, onder C) en artikel 3.40a, tweede lid, aanhef 
(artikel IV, onder F). Het staat ter discretie van het bevoegd gezag om meer gegevens te verstrekken. 

 

 

3/5 

 

 

Datum 
23 april 2024 

 

Ons kenmerk 
z2023-02912 

het bevoegd gezag op voorhand duidelijkheid moet geven wanneer anonimiteit van een melding of 
registratie afdoende is geborgd. 
 
De AP concludeert dat het concept de verantwoordelijkheid voor (afdoende) aggregatie ten onrechte bij 
het bevoegd gezag legt. Dit kan worden hersteld door in het concept het verbod om persoonsgegevens te 
verwerken te schrappen en in (gedelegeerde) regelgeving nauwkeurige criteria voor voldoende aggregatie 
op te nemen. 
 
Veiligheidsmonitor 
Bij de veiligheidsmonitor wordt ervan uitgegaan dat geen persoonsgegevens worden verwerkt omdat het 
onderzoek naar de veiligheidsbeleving van personeel beoogt een geaggregeerd totaalbeeld te krijgen. 
Niettemin houdt het concept rekening met de mogelijkheid dat toch persoonsgegevens worden verwerkt 
omdat in de toelichting bij het concept staat dat in de op te stellen amvb waarin nadere regels zullen 
worden gesteld over de wijze waarop de monitor plaatsvindt ook, voor zover noodzakelijk, waarborgen 
kunnen worden getroffen om de verwerking van persoonsgegevens te beperken.13   
 
Het aggregeren van persoonsgegevens - hetgeen het concept als gezegd beoogt - is een 
anonimiseringstechniek die bij correcte toepassing ertoe leidt dat geen sprake meer is van 
persoonsgegevens. Het gaat dus niet om een beperking van de verwerking van persoonsgegevens. Zoals 
hiervoor is opgemerkt, is het aggregeren van persoonsgegevens niet zonder risico en moet daarom op een 
voldoende hoog niveau plaatsvinden.14 
 
De AP concludeert dat het concept rekening houdt met de mogelijkheid dat persoonsgegevens worden 
verwerkt, maar te vrijblijvend als het gaat om het treffen van maatregelen om de verwerking van 
persoonsgegevens te beperken. Het is daarom noodzakelijk in het concept op te nemen dat bij amvb regels 
zullen worden gesteld die garanderen dat de veiligheidsmonitor inderdaad alleen een ‘geaggregeerd 
totaalbeeld’ geeft. 
 
Terminologie 
In het concept wordt gebruik gemaakt van de term ‘strafrechtelijke persoonsgegevens’. Deze terminologie 
wijkt af van de AVG, die spreekt van ‘persoonsgegevens betreffende strafrechtelijke veroordelingen en 
strafbare feiten’.  
 
De AP concludeert dat in het concept het begrip ‘strafrechtelijke persoonsgegevens’ niet overeenkomt met 
de terminologie uit de AVG. Dit vergt aanpassing van het concept.15 
 
 
                                                                        
13 Par. 6.1 (p. 18) memorie van toelichting bij het concept. 
14 P.  9 e.v. advies WP 216 over anonimiseringstechnieken 
15 De UAVG spreekt over ‘persoonsgegevens van strafrechtelijke aard’  (en wijkt daarmee ook af van de bewoordingen in het concept). 
Aansluiting op de UAVG-terminologie (artikel 1 UAVG) zou ongelukkig zijn omdat de UAVG-definitie ruimer is dan de AVG-definitie in 
artikel 10 AVG en omvat ook ‘persoonsgegevens betreffende een door de rechter opgelegd verbod naar aanleiding van onrechtmatig of 
hinderlijk gedrag’. In een uitspraak van het Hof Den Haag (ECLI:NL:GHDHA:2019:3539) is vastgesteld dat het begrip persoonsgegeven 
betreffende strafrechtelijke veroordelingen en strafbare feiten in de zin van artikel 10 AVG een Unierechtelijk begrip is dat autonoom 
moet worden uitgelegd. De AVG geeft de lidstaten dus niet de mogelijkheid een eigen, ruimere invulling te geven aan dat begrip. 

 

 

4/5 

 

 

Datum 
23 april 2024 

Ons kenmerk 
z2023-02912 

 
Advisering Caribisch Nederland  
Het concept bevat ook wijzigingen die betrekking hebben op BES-wetgeving (Caribisch Nederland). Het is 
niet aan de AP om te adviseren over het concept voor zover het Caribisch Nederland betreft. De AP geeft in 
overweging het concept ter advisering voor te leggen aan de Commissie toezicht bescherming 
persoonsgegevens BES, mocht dit nog niet zijn gebeurd. 
 
Werklast AP 
 
De AP merkt op dat het concept naar verwachting niet zal nopen tot extra inzet door de AP.  
 
Openbaarmaking 
 
Dit advies wordt binnen twee weken op de website van de AP gepubliceerd. 
 
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 

 

 

5/5 

