 

 
De Minister van Onderwijs, Cultuur en Wetenschap  
Postbus 16375 
2500 BJ Den Haag 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 
 

 

 

 

Datum 
14 november 2023 
 
 

Ons kenmerk 
z2023-02913 
 
 
 
 

Uw brief van 
26 juni 2023 
 
 
 
 

 
Onderwerp 
Advies over het concept voor de Wet van school naar duurzaam werk 
 

 

 

Geachte heer Dijkgraaf, 
 
Bij brief van 26 juni 2023 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over het concept 
voor het Voorstel van wet houdende wijziging van de Wet educatie en beroepsonderwijs en enkele andere 
wetten ter bevordering van de kansengelijkheid middels verbetering van de begeleiding van jongeren met 
een risico op een afstand tot de arbeidsmarkt naar duurzame economische zelfstandigheid (Wet van 
school naar duurzaam werk)(hierna: het concept). 
 
Per e-mail van 10 oktober 2023 heeft het ministerie van Onderwijs, Cultuur en Wetenschap (OCW) twee 
gewijzigde artikelen toegestuurd.1 
 
Beoordeling van de persoonsgegevens aspecten van het concept geeft de AP aanleiding tot het maken van 
enkele opmerkingen. 
 
Strekking van het concept  
 
Het concept beoogt de kansengelijkheid te vergroten door jongeren met (een risico op) een afstand tot de 
arbeidsmarkt te begeleiden bij de overgang van school naar werk en bij het behouden van werk bij 
(dreigende) werkloosheid.2 Het concept stelt hiertoe de volgende vier maatregelen voor:3  
 

                                                                        
1 Het betreft artikel 9.2.7 en 9.2.13, tweede lid, van de Wet educatie en beroepsonderwijs (WEB). 
2 Memorie van toelichting, p. 15. 
3 Memorie van toelichting, p. 15. 

  

 

1 

 

 

Datum 
14 november 2023 

Ons kenmerk 
z2023-02913 

 

 

1.  Mbo-scholen gaan jongeren die dit nodig hebben extra loopbaanbegeleiding bieden in de laatste 

fase van de opleiding tot een jaar na het behalen van het diploma.4  
 

2.  De leeftijd van de jongeren die het Doorstroompunt5 ondersteunt, wordt verhoogd van 23 naar 

27 jaar.  
 
Indien de jongere toestemming heeft gegeven voor ondersteuning door het Doorstroompunt, kan 
het Doorstroompunt gegevens over gezondheid en persoonsgegevens van strafrechtelijke aard 
verwerken voor zover dit noodzakelijk is voor die ondersteuning.6   
 
De contactgemeente7 van het Doorstroompunt geeft aan de personen die de minister van OCW 
heeft aangewezen, alle gevraagde gegevens ter inzage en verstrekt aan hen de gevraagde 
inlichtingen die van belang zijn voor het beleid van de minister van OCW op het gebied van het 
bevorderen van het aantal jongeren tot 27 jaar dat een startkwalificatie8 behaalt en het verbeteren 
van de overgang van het onderwijs naar de arbeidsmarkt.9  

3.  Gemeenten10 krijgen een rol bij het ondersteunen van jongeren naar werk die zelfstandig of met 

lichte ondersteuning van de school of het Doorstroompunt hun weg op de arbeidsmarkt niet 
kunnen vinden.  
 
Indien de jongere toestemming geeft voor ondersteuning door de gemeente, stelt de mbo-school 
een overgangsdocument op en verstrekt dit document aan de gemeente.11  
 
Ook geeft de school aan door de gemeente aangewezen personen alle gevraagde bescheiden ter 
inzage en verstrekt alle inlichtingen die de gemeente redelijkerwijs nodig heeft voor de 
ondersteuning van een jongere.12 

                                                                        
4 Het concept regelt dat mbo-scholen deze begeleiding in ieder geval aanbieden aan studenten en gediplomeerden van de 
entreeopleiding en de beroepsopleidende leerweg van de basisberoepsopleiding (uitgezonderd gediplomeerden met een inschrijving 
voor vervolgonderwijs) en dat de begeleiding ook kan worden aangeboden aan studenten of gediplomeerden van andere niveaus.    
5 Het Doorstroompunt (voorheen Regionale Meld- en Coördinatiefunctie voor voortijdig schoolverlaters (RMC) geheten) is een 
gemeentelijke taak om jongeren zonder startkwalificatie te ondersteunen naar onderwijs of, als dit niet passend is, werk. 
6 Artikel 9.2.7 van de WEB, zoals voorgesteld per e-mail van 10 oktober 2023: 
Indien de betrokkene toestemming heeft gegeven voor ondersteuning op grond van artikel 9.2.5, kan het college van burgemeester en 
wethouders gegevens over gezondheid en persoonsgegevens van strafrechtelijke aard als bedoeld in paragraaf 
3.1 onderscheidenlijk paragraaf 3.2 van de Uitvoeringswet Algemene verordening gegevensbescherming van de persoon, bedoeld in 
artikel 9.2.1, verwerken voor zover dit noodzakelijk is voor de uitvoering van artikel 9.2.5.  
7 Gemeenten in een Doorstroompunt-regio wijzen uit hun midden één contactgemeente aan. De contactgemeente vervult 
coördinerende taken in het kader van de ondersteuning van jongeren.  
8 Diploma havo, vwo, mbo niveau 2 of hoger. Jongeren tot 18 jaar zijn verplicht een startkwalificatie te halen. 
9 Het voorgestelde artikel 9.2.11, eerste lid, van de WEB.  
10 Hiermee worden de uitvoerders van de Participatiewet bedoeld en niet de gemeentelijke Doorstroompunten. 
11 Artikel 9.2.13, tweede lid, van de WEB, zoals voorgesteld per e-mail van 10 oktober 2023: 
Indien de betrokkene toestemming geeft voor het voortzetten van de ondersteuning door het college van burgemeester en 
wethouders, stelt het bevoegd gezag een overgangsdocument op overeenkomstig artikel 14e van de Wet op de expertisecentra en 
verstrekt dit document aan het college van burgemeester en wethouders.  
12 De voorgestelde artikelen 9.2.3 van de WEB, 148 van de Wet op de expertisecentra en 8.21 van de Wet voortgezet onderwijs 2020. 

 

 

2/4 

 

 

Datum 
14 november 2023 

Ons kenmerk 
z2023-02913 

 
 

4.  De basis voor samenwerking tussen mbo-scholen, het Doorstroompunt en de gemeenten wordt 

verbeterd.  

 
Advies  
 
Grondslag 
Gegevensverwerkingen moeten berusten op een grondslag, als bedoeld in artikel 6, eerste lid, van de AVG. 
Dit artikel noemt onder andere als grondslag toestemming (onder a.) en wettelijke taak (onder e.). 
 
Het concept bepaalt dat, indien de jongere toestemming heeft gegeven voor ondersteuning door het 
Doorstroompunt, het Doorstroompunt gegevens over gezondheid en persoonsgegevens van 
strafrechtelijke aard kan verwerken (zie hierboven onder 2.). Ook bepaalt het concept dat, indien de 
jongere toestemming geeft voor ondersteuning door de gemeente, de mbo-school een 
overgangsdocument opstelt en dit verstrekt aan de gemeente (zie hierboven onder 3.). 
 
Het ministerie van OCW heeft per e-mail van 10 oktober 2023 aangegeven dat de grondslag voor 
gegevensverwerking de wettelijke taak is. De toestemming ziet volgens het ministerie op ondersteuning 
en niet op gegevensverwerking. 
 
Hoewel de AP zich kan vinden in deze redenatie (de toestemming voor ondersteuning is vergelijkbaar met 
een vrijwillige aanvraag tot iets)13, kan er verwarring over de grondslag optreden door de woordkeuze 
‘toestemming’, zonder dat de memorie van toelichting hierover uitleg geeft. 
  
De AP adviseert om het begrip ‘toestemming’ niet te gebruiken en/of in de memorie van toelichting de 
grondslag voor de gegevensverwerkingen te onderbouwen.  
 
Rechtszekerheid  
Wetgeving met betrekking tot inmenging in het recht op bescherming van persoonsgegevens moet 
volgens vaste rechtspraak altijd duidelijk en nauwkeurig zijn en de toepassing daarvan moet voorspelbaar 
zijn voor degenen op wie deze van toepassing is.14 Hiermee stroken niet formuleringen als ‘het verstrekken 
van alle gevraagde bescheiden, inlichtingen of gegevens die redelijkerwijs nodig of van belang zijn’ (zie 
hierboven onder 2. en 3.) en ‘aan door de gemeente aangewezen personen’ (zie hierboven onder 3.). 
 
De AP adviseert om de gegevensverstrekkingen wettelijk te limiteren (eventueel met behulp van een 
delegatiegrondslag) en de noodzaak daarvan in de memorie van toelichting te onderbouwen, dan wel in de 
toelichting te onderbouwen waarom een limitatieve opsomming onmogelijk of onwenselijk is.15 Ook 
adviseert de AP om te verduidelijken wie wordt bedoeld met ‘door de gemeente aangewezen personen’.  
 

                                                                        
13 Zij het dat jongeren in dit kader actief worden benaderd. 
14 Overweging 41 bij de AVG.  
15 Met betrekking tot de gegevensverstrekkingen aan de minister van OCW voor beleid: voor zover er sprake is van persoonsgegevens. 

 

 

3/4 

 

 

Datum 
14 november 2023 

Ons kenmerk 
z2023-02913 

 

Uitzonderingsgrond verwerkingsverbod bijzondere persoonsgegevens 
Het concept bepaalt dat het Doorstroompunt (ook) bijzondere persoonsgegevens kan verwerken, namelijk 
gegevens over gezondheid. Het verwerken van bijzondere persoonsgegevens is verboden,16 tenzij er sprake 
is van een uitzonderingsgrond.17 Uit de toelichting blijkt niet welke uitzonderingsgrond van toepassing is. 
 
De AP adviseert om in de memorie toelichting aan te geven welke uitzonderingsgrond van toepassing is en 
op welke wijze wordt voldaan aan de eisen die de betreffende uitzonderingsgrond stelt.  
 
Advisering Caribisch Nederland  
De toelichting vermeldt dat de taak om aanvullende loopbaanbegeleiding te bieden ook geldt voor 
mbo-scholen op de BES-eilanden.18 De AP is alleen bevoegd om te adviseren over het concept voor zover 
het Europees Nederland betreft. De AP adviseert om het concept, voor zover dit nog niet is gebeurd, ook 
ter advisering voor te leggen aan de Commissie toezicht bescherming persoonsgegevens BES. 
 
Werklast AP 
 
De AP merkt op dat het concept naar verwachting niet zal nopen tot extra inzet door de AP.  
 
Openbaarmaking 
 
Dit advies wordt binnen twee weken op de website van de AP gepubliceerd. 
 
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 

                                                                        
16 Artikel 9, eerste lid, van de AVG. 
17 Artikel 9, tweede lid, van de AVG. 
18 Memorie van toelichting, p. 38. De andere voorgestelde maatregelen gelden niet voor Caribisch Nederland. 

 

 

4/4 

