 

 
De Minister van Justitie en Veiligheid 
Mevrouw drs. D. Yeşilgöz-Zegerius 
Postbus 20301 
2500 EH  DEN HAAG 
 
 
 

 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 
 

 

Datum 
20 juni 2024 
 
 

Ons kenmerk 
z2024-013712 
 
Contactpersoon 
 
 

Uw brief van 
14 mei 2024 
 
Uw kenmerk 
 
 

 
Onderwerp 
Wetgevingstoets concept voor wetsvoorstel Cyberbeveiligingswet (NIS2) 
 

 

 

Geachte mevrouw Yeşilgöz, 
 
Bij brief van 14 mei 2024 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over het concept 
voor het wetsvoorstel Regels ter implementatie van Richtlijn (EU) 2022/2555 van het Europees Parlement 
en de Raad van 14 december 2022 betreffende maatregelen voor een hoog gezamenlijk niveau van 
cyberbeveiliging in de Unie, tot wijziging van Verordening (EU) nr. 910/2014 en Richtlijn (EU) 2018/1972 
en tot intrekking van Richtlijn (EU) 2016/1148 (PbEU 2022, L 333) (hierna: het concept). 
 
De AP heeft enkele aanmerkingen op het concept.  
 
Hoofdlijn 
 
  Het doel van de NIS2-richtlijn is om eenheid en samenhang te brengen in Europees beleid voor 
netwerk- en informatiebeveiliging, door de digitale paraatheid te vergroten en de gevolgen van 
cyberincidenten te verkleinen. 

  Hiertoe maakt de NIS2-richtlijn, alsook het concept, onder meer onderscheid tussen essentiële 

entiteiten en belangrijke entiteiten en worden een zorgplicht, een meldplicht en een verplichting tot 
het verstrekken van informatie opgelegd. 

  Het concept wijst een aantal instanties aan die belast zijn met in het concept genoemde taken, in het 

kader waarvan deze instanties onder meer persoonsgegevens mogen verwerken. 

  Het concept is onvoldoende duidelijk over welke persoonsgegevens, waaronder bijzondere 

categorieën van persoonsgegevens, verwerkt mogen worden. 

  Ook bevat het concept geen bewaartermijn en evenmin een delegatiegrondslag om hierover in 

gedelegeerdere regelgeving regels te stellen. 

  Daarnaast is de boetebevoegdheid van de AP niet juist in het concept geïmplementeerd. 

  

 

1 

 

 

Datum 
20 juni 2024 

Ons kenmerk 
z2024-013712 

 
 
Strekking van het concept  
 
Het concept strekt tot implementatie van Richtlijn (EU) 2022/25551 (hierna: NIS2-richtlijn) in 
Nederlandse wetgeving. Het doel van de NIS2-richtlijn is om eenheid en samenhang te brengen in 
Europees beleid voor netwerk- en informatiebeveiliging, door de digitale paraatheid te vergroten en de 
gevolgen van cyberincidenten te verkleinen. Ter implementatie van de NIS2-richtlijn introduceert het 
concept een nationaal register van entiteiten, beheerd door de minister van Justitie en Veiligheid, waarin 
essentiële entiteiten, belangrijke entiteiten en entiteiten die domeinnaamregistratiediensten verlenen 
dienen te worden opgenomen.2 Het concept bevat een zorgplicht voor essentiële en belangrijke entiteiten 
om passende  en evenredige technische, operationele en organisatorische maatregelen te nemen om 
risico’s voor de beveiliging van de netwerk- en informatiesystemen die zij gebruiken te beheersen.3 Verder 
bevat het concept een aantal verplichtingen op het gebied van governance voor de leden van het bestuur 
van essentiële en belangrijke entiteiten4 en introduceert het concept een meldplicht voor significante 
incidenten.5 Het concept wijst daarnaast een aantal instanties aan6, die bepaalde in het concept genoemde 
taken hebben. Deze instanties zullen bij het uitoefenen van hun taken ook persoonsgegevens verwerken. 
  
Wetgevingstoets   

 

1.  Rechtszekerheid  

 
Samenwerking en informatie-uitwisseling  
De artikelen 52, eerste en tweede lid, 53, 55, eerste lid, 56 en 57 van het concept bepalen, kort samengevat, 
dat de in die artikelen genoemde instanties dienen samen te werken voor de doeltreffende en doelmatige 
uitvoering van hun taken en dat zij daartoe onderling alle daarvoor benodigde gegevens, waaronder 
persoonsgegevens, uitwisselen. De taken van de betreffende instanties zijn geregeld in hoofdstuk 5 van het 
concept. 
 
Bijzondere persoonsgegevens 
Artikel 64a, tweede lid, van het concept bepaalt dat het verbod om bijzondere categorieën van 
persoonsgegevens te verwerken, gelet op artikel 9, tweede lid, aanhef en onderdeel g, AVG, niet van 
toepassing is als het gaat om verwerking door het CSIRT (Computer security incident response team7) en 

                                                                        
1 Richtlijn (EU) 2022/2555 van het Europees Parlement en de Raad van 14 december 2022 betreffende maatregelen voor een hoog 
gezamenlijk niveau van cyberbeveiliging in de Unie, tot wijziging van Verordening (EU) nr. 910/2014 en Richtlijn (EU) 2018/1972 en tot 
intrekking van Richtlijn (EU) 2016/1148 (PbEU  2022, L 333). 
2 Artikelen 22 en 45 tot en met 47 van het concept. 
3 Artikel 23 van het concept. 
4 Artikel 26 van het concept. 
5 Artikelen 27 tot en met 31 van het concept. 
6 Te weten het centrale contactpunt (artikel 15 concept), bevoegde autoriteiten (artikel 16 concept), het CSIRT (artikel 17 concept), 
coördinator bekendmaking kwetsbaarheden (artikel 18 concept) en de cybercrisibeheerautoriteit (artikel 19 concept). 
7 Gernoemd in artikel 10 van de NIS2-richtlijn. 

 

 

2/8 

 

 

Datum 
20 juni 2024 

Ons kenmerk 
z2024-013712 

 
de bevoegde autoriteit voor zover die verwerking noodzakelijk is voor de uitoefening van hun taken op 
grond van de Cyberbeveiligingswet.  
 
Vertrouwelijke gegevens 
Artikel 65 van het concept regelt de mogelijkheid voor de daar genoemde instanties om onder 
voorwaarden vertrouwelijke gegevens te verstrekken aan elkaar en aan in het artikel genoemde 
autoriteiten. 
 
Een belangrijk vereiste dat mede voortvloeit uit het evenredigheidsbeginsel en ook in de overwegingen van 
de AVG wordt aangehaald, is dat een rechtsgrond of wetgevingsmaatregel voor de verwerking van 
persoonsgegevens (en dus een inbreuk op het recht op bescherming van de persoonsgegevens) voldoende 
duidelijk en nauwkeurig moet zijn, en dat de toepassing van die rechtsgrond of wetgevingsmaatregel in de 
praktijk voorspelbaar moet zijn voor degenen op wie deze van toepassing is.   
Uit de eis dat een inmenging in de uitoefening van het recht op respect voor het privéleven en de 
bescherming van persoonsgegevens moet zijn voorzien bij wet, vloeit daarom voort dat die inmenging 
moet berusten op een naar behoren bekend gemaakt wettelijk voorschrift waaruit de burger met 
voldoende precisie kan opmaken welke persoonsgegevens met het oog op de vervulling van een bepaalde 
overheidstaak kunnen worden verzameld en vastgelegd, en onder welke voorwaarden die gegevens met 
dat doel kunnen worden bewerkt, bewaard en gebruikt. De regeling zelf moet dus voldoende specifiek zijn.  
Het in de toelichting bij een regeling noemen van voorbeelden van persoonsgegevens waaraan gedacht 
kan worden bij de betreffende regeling is niet voldoende. 
 
Uit de hiervoor genoemde artikelen betreffende samenwerking en informatie-uitwisseling blijkt niet 
welke soorten persoonsgegevens kunnen worden uitgewisseld. Het concept bevat ook geen grondslag om 
dit  bij gedelegeerde regelgeving te bepalen.  
 
Uit artikel 64a van het concept is niet op te maken om welke categorieën bijzondere persoonsgegevens het 
gaat. In het tweede lid is weliswaar bepaald dat bij of krachtens amvb regels kunnen worden gesteld over 
de verwerking van bijzondere persoonsgegevens; dit is echter niet dwingend voorgeschreven. 
 
Uit artikel 65 van het concept blijkt niet wat precies onder vertrouwelijke gegevens dient te worden 
verstaan. Dit is ook niet elders in het concept gedefinieerd.  
 
De AP concludeert dat het concept op de hiervoor genoemde punten niet voldoende duidelijk en 
nauwkeurig is en de toepassing van het concept op deze punten onvoldoende voorspelbaar is, zodat 
aanpassing van de artikelen 52, eerste en tweede lid, 53, 55, eerste lid, 56, 57, 64a en 65 van de wettekst 
noodzakelijk  is door: 
1. 

in de wettekst een grondslag op te nemen die dwingend voorschrijft om in gedelegeerde regelgeving te 
bepalen welke soorten persoonsgegevens kunnen worden uitgewisseld ten behoeve van de 
samenwerking, bedoeld in de artikelen 52, eerste en tweede lid, 53, 55, eerste lid, 56 en 57 van het 
concept;  

 

 

3/8 

 

 

Datum 
20 juni 2024 

Ons kenmerk 
z2024-013712 

 
2.  het tweede lid van artikel 64a van het concept imperatief te formuleren en daarin tevens voor te 

schrijven dat bij amvb in elk geval wordt bepaald welke categorieën van bijzondere persoonsgegevens 
noodzakelijk zijn voor de uitoefening van de taken van het CSIRT en de bevoegde autoriteit; 
in het concept te definiëren wat precies wordt verstaan onder het begrip ‘vertrouwelijke gegevens’ dan 
wel in artikel 65 van het concept een grondslag op te nemen die dwingend voorschrijft om in 
gedelegeerde regelgeving te bepalen welke gegevens dit zijn. 

3. 

 

2.  Bewaartermijn 

 
In het concept ontbreekt een bepaling over de bewaartermijn van persoonsgegevens die verwerkt worden 
door de in het concept aangewezen instanties ten behoeve van de uitvoering van hun taken. In par. 6.2.2.2 
van de toelichting bij het concept staat dat de Minister van Justitie en Veiligheid in het kader van haar taak 
als centrale contactpunt telkens zal bekijken of het met het oog op die taak nodig is om de daarvoor van het 
CSIRT ontvangen persoonsgegevens te bewaren. Ten aanzien van het CSIRT en de bevoegde autoriteiten  
vermeldt de toelichting dat deze instanties ten behoeve van hun taken ontvangen persoonsgegevens niet 
langer bewaren dan noodzakelijk. Volgens de Data Protection Impact Assessment (hierna: DPIA) bij het 
concept is momenteel het uitgangspunt een bewaartermijn van 60 maanden na het afhandelen van het 
incident of de melding van het incident. Daarbij zou zijn aangesloten bij de praktijk van het melden van 
een cyberincident op grond van de Wet beveiliging netwerk- en informatiesystemen (Wbni). 
 
Op grond van artikel 5, eerste lid, onderdeel e, AVG mogen persoonsgegevens niet langer worden bewaard 
in een vorm die het mogelijk maakt de betrokkenen te identificeren dan voor de doeleinden waarvoor de 
persoonsgegevens worden verwerkt noodzakelijk is. Met het oog hierop dient de 
verwerkingsverantwoordelijke een termijn vast te stellen voor het wissen van gegevens  of voor de 
periodieke toetsing daarvan.  
 
De AVG bepaalt dat persoonsgegevens niet langer mogen worden bewaard dan noodzakelijk is voor de 
doeleinden waarvoor de persoonsgegevens worden verwerkt.8 Een algemene normstelling zoals deze, 
betekent dat er moet worden geconcretiseerd voor specifieke gegevensverwerkingen. De AP acht het uit 
oogpunt van rechtszekerheid in beginsel wenselijk dat de wetgever de bewaartermijn bepaalt als het 
maken van afwegingen in individuele gevallen niet is aangewezen en een logische bewaartermijn ook niet 
onmiskenbaar voortvloeit uit de context. 
 
Uit het concept noch uit de toelichting bij het concept blijkt of, en zo ja, welke bewaartermijnen zijn 
vastgesteld. In het concept is evenmin voorzien in een delegatiegrondslag die het mogelijk maakt om 
bewaartermijnen in gedelegeerde regelgeving te bepalen. Volgens de DPIA zou een bewaartermijn van 60 
maanden noodzakelijk zijn, maar dit is niet in de toelichting onderbouwd.   
 
De AP concludeert dat is aangewezen om met betrekking tot persoonsgegevens die worden verwerkt door 
de in het concept aangewezen instanties, een bewaartermijn (eventueel in de vorm van maximum) in het 
concept, of in lagere regelgeving, op te nemen en in de toelichting te onderbouwen. Daarbij dient 
                                                                        
8 Artikel 5, eerste lid, onderdeel e, AVG. 

 

 

4/8 

 

 

Datum 
20 juni 2024 

Ons kenmerk 
z2024-013712 

 
nadrukkelijk aandacht te worden besteed aan de mogelijkheid voor gedifferentieerde bewaartermijnen ten 
behoeve van de onderscheiden taken van de aangewezen instanties. 
 

3. 

Internationale doorgifte 

 
In de artikelsgewijze toelichting op artikel 55 van het concept staat onder meer: 
“Indien het informatie betreft die ook persoonsgegevens bevatten moet het CSIRT hierbij uiteraard voldoen aan de 
nationale en internationale regels over de doorgifte van persoonsgegevens aan derde landen, waaronder die van artikel 49 
van de Algemene verordening gegevensbescherming. De hierboven genoemde voorbeelden kunnen dan – wanneer het gaat 
om informatie die ook persoonsgegevens bevat, zoals bijvoorbeeld inloggegevens of mailbestanden– gelden als gewichtige 
redenen van algemeen belang. Immers, het algemeen belang van Nederland vergt dan, dat kwaadwillende infrastructuur 
wordt uitgeschakeld of dat ketens gevrijwaard worden van kwaadwillende besmettingen. Het tweede lid van artikel 55 van 
dit wetsvoorstel strekt tot de implementatie van artikel 10, achtste lid, NIS2-richtlijn en ziet op de samenwerking tussen het 
CSIRT en een nationaal CSIRT of gelijkwaardig orgaan van een derde land.” 
 
Dit lijkt gebaseerd op overweging 45 van de NIS2-richtlijn, waarin, kort gezegd, onder meer staat dat het 
uitwisselen van persoonsgegevens aan de nationale CSIRT of bevoegde autoriteiten van derde landen 
mogelijk is, mits wordt voldaan aan de voorwaarden van het Uniegegevensbeschermingsrecht inzake 
doorgifte van persoonsgegevens aan derde landen, onder meer die van artikel 49 AVG.  
 
In het kader van de uitwisseling van persoonsgegevens met derde landen is echter in de eerste plaats van 
belang dat wordt nagegaan of er een adequaatheidsbesluit9 is, waarvan gebruik kan worden gemaakt. Als 
dat niet het geval is, dient te worden nagegaan of er een grond in artikel 46 AVG is, waarvan gebruik kan 
worden gemaakt. Dit lijkt aannemelijk, aangezien de uitwisseling zal plaatsvinden tussen publieke 
instanties binnen de Unie en in derde landen en dan is het mogelijk dat er gebruik kan worden gemaakt 
van een administratieve regeling ingevolge artikel artikel 46, derde lid, onderdeel b, AVG of van ad hoc 
contractuele bepalingen als bedoeld in artikel 46, derde lid, onderdeel a, AVG. Pas als geen van deze 
grondslagen van toepassing is, kan bezien worden of sprake is van één van de uitzonderingsgronden voor 
specifieke situaties, waarop artikel 49 AVG betrekking heeft.10  
 
De AP concludeert dat de huidige tekst in de toelichting bij artikel 55 van het concept ten onrechte de 
indruk kan wekken dat internationale doorgifte van persoonsgegevens in de zin van dat artikel met name 
dient plaats te vinden op grond van één van de uitzonderingsgronden in artikel 49 AVG. In de toelichting 
dient een verduidelijking te worden opgenomen op het punt van de volgorde van grondslagen voor 
internationale doorgifte conform hetgeen is vermeld in de vorige alinea. 
 

4.  Boetebevoegdheid AP 

 
Artikel 52, tweede lid, aanhef en onderdeel b, van het concept bepaalt dat de bevoegde autoriteit, het 
CSIRT en het centrale contactpunt voor de doeltreffende en doelmatige uitvoering van hun taken 
                                                                        
9 Artikel 45 AVG. 
10 Zie ook de richtsnoeren van de EDPB over artikel 49 AVG en over art. 46 (3)(b) AVG. 

 

 

5/8 

 

 

Datum 
20 juni 2024 

Ons kenmerk 
z2024-013712 

 
samenwerken met onder meer de Autoriteit persoonsgegevens en dat zij alle daartoe benodigde gegevens 
uitwisselen, waaronder persoonsgegevens. Artikel 52, tweede lid, aanhef en onderdeel b, is volgens de 
transponeringstabel een implementatie van artikel 35, tweede lid, NIS2-richtlijn. In dat artikellid is, kort 
samengevat, voorzien in een voorrangsregeling voor het geval terzake van een zelfde gedraging, zowel een 
NIS2-toezichthouder als de toezichthoudende autoriteit als bedoeld in de AVG bevoegd zijn om een 
administratieve geldboete op te leggen. Artikel 35, tweede lid, NIS2-richtlijn bepaalt dat in dat geval een 
toezichthoudende autoriteit als bedoeld in de AVG voor gaat. Dit vloeit voort uit de systematiek van artikel 
35 van de NIS2-richtlijn. Artikel 35, eerste lid, van de NIS2-richtlijn ziet op gevallen waarin er mogelijk 
ook een overtreding van bepalingen van de AVG op het gebied van beveiliging van persoonsgegevens aan 
de orde is.  Indien die overtreding zodanig is dat in voorkomend geval een datalek, als dat zich 
daadwerkelijk zou voordoen, op grond van de AVG meldingsplichtig zou zijn, dient de AVG-
toezichthouder, in casu de AP, te worden ingelicht, zodat deze kan beoordelen of in dat geval een 
administratieve geldboete op grond van de AVG dient te worden opgelegd. Als de AP voor de betreffende 
inbreuk een administratieve geldboete oplegt, mag de NIS2-toezichthouder geen geldboete meer opleggen 
voor dat deel van de overtreding. Deze voorrangsregeling volgt uit artikel 35, tweede lid, NIS2-richtlijn en 
dient geïmplementeerd te worden in de nationale wetgeving.  
 
Artikel 5:43 van de Algemene wet bestuursrecht (Awb) geeft een algemene regeling voor het geval sprake 
is van de situatie dat er reeds een bestuurlijke boete is opgelegd aan de overtreder voor dezelfde 
overtreding. Artikel 5:43 Awb regelt echter niet welk bestuursorgaan er in een bepaald geval voorgaat. 
Artikel 52, tweede lid, aanhef en onderdeel b, van het concept bepaalt alleen dat er samengewerkt moet 
worden tussen de NIS2-toezichthouders en de Autoriteit persoonsgegevens als beide bevoegd zijn in geval 
van dezelfde overtreding, maar niet wie er dan voorgaat bij het opleggen van een bestuurlijke boete.  
 
De AP concludeert dat artikel 35, tweede lid, aanhef en onderdeel b, NIS2-richtlijn niet juist dan wel niet 
volledig is geïmplementeerd in het concept, zodat aanvulling van de wettekst en de toelichting op dit punt 
noodzakelijk is.  
 
Werklast AP 
 
De AP voorziet dat het concept zal nopen tot extra inzet. Redengevend hiervoor is dat uit artikel 59, tweede 
lid, van het concept11 voortvloeit dat een bevoegde autoriteit, indien zij bij toezicht of handhaving er kennis 
van krijgt dat een overtreding van de artikelen 23, 27, 28, 29, 30, 31 of 32 van het concept een inbreuk in 
verband met persoonsgegevens kan inhouden, die op grond van artikel 33 AVG gemeld moet worden, zij 
de AP daarvan in kennis stelt. De voorziene extra inzet van de AP ziet op:  
het inrichten van een meldpunt voor NIS2-toezichthouders; 
het verrichten van een eerste beoordeling van de melding afkomstig van de NIS2-
toezichthouder; 
in overleg met de NIS2-toezichthouder afstemmen en beslissen in welke mate de AP 
participeert in een onderzoek naar de feiten; en 

a. 
b. 

c. 

                                                                        
11 Implementatie van artikel 35, eerste lid, NIS2-richtlijn. 

 

 

6/8 

 

 

Datum 
20 juni 2024 

 

d. 

Ons kenmerk 
z2024-013712 

in overleg met de NIS2-toezichthouder afstemmen en beslissen in hoeverre AP als AVG-
toezichthouder gebruik wil maken van haar recht op voorrang. 

 
Voor het bepalen van de voor het toezicht van de AP benodigde extra inzet is het van belang dat de AP 
kennis neemt van de uitvoerings- en handhavingstoetsen (hierna: UHT’s) van de NIS2-toezichthouders. 
Wij verzoeken u dan ook om een afschrift van deze UHT’s, zodat de AP kan bepalen wat de gevolgen zijn 
voor de werkzaamheden van de AP. Mede op basis van deze UHT’s zal de AP zelfstandig een UHT opstellen 
en u deze doen toekomen. 
 
De voorziene extra inzet van de AP voor de bovengenoemde NIS2-taken is nog niet verdisconteerd in de 
financiering van de AP. Wij gaan er van uit dat de Minister van Justitie en Veiligheid dan wel de Minister 
voor Rechtsbescherming tijdig zal voorzien in de benodigde financiering voor de uitvoering van de 
bovenstaande taken van de AP. Een afschrift van deze wetgevingstoets wordt gezonden aan de Minister 
voor Rechtsbescherming. 
 
Openbaarmaking 
 
Deze wetgevingstoets wordt binnen twee weken op de website van de AP gepubliceerd. 
 
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 

 

 

 

7/8 

 

 

Datum 
20 juni 2024 

Ons kenmerk 
z2024-013712 

 

 
 
 

-Bijlage  

--*-- 

 

Toetsingskader AP 
 
 
De AP beziet of het concept met betrekking tot de verwerking van persoonsgegevens strookt met het 
Handvest van de Grondrechten van de Europese Unie (EU), de AVG (Verordening 2016/679) of  de 
Richtlijn politie en Justitie (richtlijn 2016/680), de algemene rechtsbeginselen van de EU en het overige 
relevante recht, waarbij onder meer voldoende aannemelijk moet zijn gemaakt dat voldaan wordt aan het 
evenredigheidsbeginsel, doordat: 
1.  het concept geschikt is om de nagestreefde doelstelling van algemeen belang of de bescherming van de 

rechten en vrijheden van anderen te verwezenlijken (geschiktheid); 

2.  het doel niet redelijkerwijs even doeltreffend kan worden bereikt op een andere wijze, die de 

grondrechten van de betrokkenen minder aantast (subsidiariteit); 

3.  de inmenging niet onevenredig is aan dat doel, wat met name een afweging impliceert van het belang 

van het doel en de ernst van de inmenging (proportionaliteit); 

4.  het concept voldoende duidelijk en nauwkeurig is over de reikwijdte en in de toepassing voorspelbaar 

is (rechtszekerheid); 

5.  het concept voldoende aangeeft in welke omstandigheden en onder welke voorwaarden 

persoonsgegevens kunnen worden verwerkt, en aldus waarborgt dat de inmenging tot het strikt 
noodzakelijke wordt beperkt (inhoudelijke en procedurele waarborgen) en 

6.  het concept verbindend is naar nationaal recht (verbindendheid naar nationaal recht). 

 

De AP slaat daarbij in het bijzonder acht op de rechten van betrokkenen en de overeenstemming van het 
concept met artikel 6, eerste en derde lid, en 9, van de AVG (Verordening 2016/679), dan wel 8 en 10 van 
de Richtlijn politie en Justitie (richtlijn 2016/680) en met de in artikel 5 van de AVG dan wel artikel 4 van 
de Richtlijn vastgestelde beginselen. Hieruit volgt onder andere dat:  
(a)  verwerkingen rechtmatig, behoorlijk en transparant moeten zijn ten aanzien van de betrokkene;  
(b)  dat persoonsgegevens alleen mogen worden verzameld voor welbepaalde, nadrukkelijk omschreven en 

gerechtvaardigd doeleinden; en  

(c)  verwerkingen toereikend zijn, ter zake dienend en beperkt moeten zijn  tot wat voor de doeleinden  noodzakelijk is. 
 
 
 
 

--*-- 

 

 

8/8 

