 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Economische Zaken en Klimaat  
Postbus 20401 
2500 EK  DEN HAAG 
 

 

 

 

 

Datum 
14 februari 2023 
 
 

Ons kenmerk 
z2023-274 
 
 
 
 

 
Onderwerp 
Subsidieregeling Tegemoetkoming energiekosten (TEK) 
 

 

Uw brief van 
16 januari 2023 
 
Uw kenmerk 
WJZ/22508019 
 

 

Geachte mevrouw Adriaansens, 
 
Per e-mail van 16 januari 2023 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over de concept-
regeling, houdende tijdelijke regels betreffende subsidie voor energie-intensieve mkb-ondernemingen ter 
tegemoetkoming van gestegen energieprijzen (hierna: het concept). 
 
De energieleveranciers zullen bestanden aanleveren met alle EAN-codes waaraan zij energie leveren met 
vermelding van het KvK nummer. In deze bestanden staan ook EAN-codes van klanten die geen subsidie 
op grond van de regeling zullen gaan aanvragen. Dit is in strijd met het beginsel van minimale 
gegevensverwerking. De noodzaak van deze inbreuk is onvoldoende aangetoond. De AP heeft op dit punt 
bezwaar tegen het concept en adviseert de procedure niet voort te zetten, tenzij het bezwaar is 
weggenomen. 
 
 
Strekking van het concept  
 
Naast huishoudens worden ook energie-intensieve mkb-ondernemingen hard geraakt door de 
ontwikkelingen op de energiemarkt vanwege het Oekraïne-conflict.1 In een motie van de leden Hermans 
(VVD) en Heerma (CDA) is het kabinet verzocht om snel met een op het energie-intensieve mkb 

                                                                        
1 Kamerstukken II 2022/23, 36200, nr. 77. 

  

 

1 

 

 

Datum 
14 februari 2023 

Ons kenmerk 
z2023-274 

 
toegespitste compensatieregeling voor de energielasten te komen.2 Het kabinet kiest voor een regeling die 
een zo kort mogelijke implementatietijd kent (Regeling Tegemoetkoming Energiekosten).3 
 
De Tegemoetkoming Energiekosten (TEK) wordt gegeven voor de periode 1 november 2022 tot en met 31 
december 2023. 
 
Om in aanmerking te komen voor de TEK moet een mkb-onderneming4 aan de volgende eisen voldoen: 
 
a. voldoet aan de Europese mkb-definitie5; 
b. is in Nederland gevestigd en staat ingeschreven bij het handelsregister; en 
c. is een energie-intensief bedrijf waarbij minimaal 7 procent van de omzet bestaat uit energiekosten.6  
 
Bij verificatie van de door de subsidieaanvrager geleverde gegevens7, worden onder andere gegevens van 
de Belastingdienst gebruikt.8 Dit betreft gegevens over de omzet van de subsidieaanvragers. 
 
Voor de uitvoering van de regeling zijn ook onder andere de standaardjaarafname (SJA) en 
standaardjaarinvoeding (SJI) voor elektriciteit en het standaardjaarverbruik voor gas (SJV)9, alsmede 
adresgegevens en gegevens met betrekking tot de aansluiting benodigd.10 Deze worden verkregen van de 
netbeheerders11 en staan in het zogenaamde centraal aansluitingenregister (CAR). In het CAR staat per 
EAN code12 ook een bedrijfsnaam vermeld. Helaas kan met dit veld niet of niet goed naar de EAN code (en 
de benodigde gegevens) gezocht worden omdat dit veld door de medewerker van de netbeheerder vrij 
ingevuld kan worden. De verschillende schrijfwijzen van een ondernemingsnaam verhinderen het zoeken 
naar EAN codes van een MKB-onderneming.13 Daarom worden bestanden door de leveranciers 
aangeleverd met alle EAN-codes waaraan zij energie leveren met vermelding van het KvK nummer.14 In dit 
bestand staan echter ook EAN-codes van klanten die geen subsidie op grond van de regeling zullen gaan 
aanvragen.  
 
 
 
                                                                        
2 Kamerstukken II 2022/23, 36200, nr. 17. 
3 Kamerstukken II 2022/23, 36200, nr. 138. 
4 Of een groep mkb-ondernemingen als hiervan sprake is. 
5 Volgens de EU-definitie heeft een mkb-onderneming minder dan 250 werknemers en bedraagt de jaaromzet minder dan € 50 miljoen 
of het balanstotaal minder dan € 43 miljoen euro. De onderneming is zelfstandig en de voornoemde criteria zijn van toepassing op de 
totale onderneming inclusief partnerondernemingen en verbonden ondernemingen. 
6 Artikel 2 van het concept. 
7 Zie artikel 10 van het concept. 
8 Artikel 14, eerste en tweede lid, van het concept. 
9 Zie de definities in artikel 1 van het concept. 
10 Artikel 14, vierde lid, van het concept. 
11 Artikel 14, vijfde lid, van het concept. 
12 Uniek identificatienummer conform de Europese Artikel Nummering die gebruikt wordt als unieke aanduiding van een aansluiting 
op een elektriciteits- of gasnet (artikel 1 concept). 
13 DPIA p. 7. 
14 Artikel 14, derde lid, van het concept. 

 

 

2/4 

 

 

Datum 
14 februari 2023 

Ons kenmerk 
z2023-274 

 
Reikwijdte van het advies 
 
Dit advies beperkt zich tot de verwerkingen van persoonsgegevens: gegevens over geïdentificeerde of 
identificeerbare natuurlijke personen.15 Het gaat in dit geval om mkb-ondernemingen voor zover deze zijn 
te herleiden tot een natuurlijke persoon (bijvoorbeeld een eenmanszaak). Dit advies heeft dus geen 
betrekking op rechtspersonen die niet zijn te herleiden tot een natuurlijke persoon. 
 
Advies  
 
Dataminimalisatie versus snelheid van handelen 
De leveranciers leveren bestanden aan met alle EAN-codes waaraan zij energie leveren met vermelding 
van het KvK nummer. In deze bestanden staan echter ook EAN-codes van klanten die geen subsidie op 
grond van de regeling zullen gaan aanvragen.  
 
De toelichting zegt hierover het volgende: 
 
“Dit is niet in overeenstemming met de eis van dataminimalisatie maar gezien de termijn waarbinnen de regeling moet 
worden vastgesteld en (voorschotten van) subsidies moeten gaan worden uitbetaald is dit noodzakelijk”.16 
 
De toelichting is echter te summier in de onderbouwing hiervan. Zo wordt niet aangegeven hoelang het 
zou duren om een oplossing te bereiken die wèl voldoet aan de eis van minimale gegevensverwerking.17 
Verder is onduidelijk hoe de verhouding ligt tussen het aantal potentiële subsidie-aanvragers (62.000) en 
het aantal klanten waarvan de EAN-codes/KvK nummers aangeleverd zullen worden. Hierdoor kan de 
proportionaliteit niet volledig worden afgewogen. 
 
De AP adviseert de noodzaak van deze verwerking beter te motiveren.  
 
Privacy by design 
De achtergrond van het leveranciersbestand met alle EAN-codes/KvK nummers is gelegen in een onjuiste 
datadefinitie in het centraal aansluitingenregister (CAR), waardoor niet goed op onderneming kan 
worden gezocht.  
 
Om problemen in de toekomst te voorkomen zou in het CAR in plaats van de bedrijfsnaam het KvK-
nummer moeten worden opgenomen.  
 
Volgens artikel 25 AVG moeten reeds bij het systeemontwerp waarborgen worden ingebouwd ter naleving 
van de voorschriften van de AVG.18 
 

                                                                        
15 Zie artikel 36, vierde lid, AVG en artikel 4, eerste en tweede lid, AVG. 
16 Toelichting p. 26. 
17 Artikel 5, eerste lid, onder c, AVG. 
18 In casu artikel 5, eerste lid, onder c, AVG. 

 

 

3/4 

 

 

Datum 
14 februari 2023 

Ons kenmerk 
z2023-274 

 
De AP adviseert de Informatiecode elektriciteit en gas dusdanig te wijzigen dat het CAR in 
bovengenoemde zin wordt aangepast. 
 
Bewaartermijnen 
Noch in de regeling zelf, noch in de toelichting wordt ingegaan op de bewaartermijn van de verwerkte 
gegevens.  
 
De AP adviseert in de toelichting aandacht te besteden aan de bewaartermijn.19 
 
Openbaarmaking van het advies  
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
Het concept heeft beperkte gevolgen voor de werklast van de AP. 
 
Hoogachtend,  
Autoriteit Persoonsgegevens,  
 
 
Aleid Wolfsen  
voorzitter 
 
 

                                                                        
19 Dat bewaartermijnen onderwerp kunnen zijn van regelgeving die ten grondslag ligt aan verwerking van persoonsgegevens ligt 
besloten in artikel 6, derde lid, AVG (waarin wordt gesproken van “opslagperioden”). 

 

 

4/4 

