 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De minister voor Armoedebeleid, Participatie en Pensioenen 
Postbus 90801 
2509 LV DEN HAAG 
 

 

 

 

 

Datum 
29 juni 2023 
 
 

Ons kenmerk 
z2023-02869 
 
 
 
 

Uw brief van 
23 juni 2023 
 
Uw kenmerk 
2023-0000351467 
 

 
Onderwerp 
Advies over het voorlopig concept tot wijziging van de Participatiewet in verband met het eenmalig 
categoriaal verstrekken van energietoeslag aan huishoudens met een laag inkomen in 2023 'vastgesteld en 
per email toegezonden op 27 juni 2023' 
 

 

 

Geachte mevrouw Schouten, 
 
Bij brief, verzonden per email van 23 juni 2023, is de Autoriteit Persoonsgegevens (AP) op grond van het 
bepaalde in artikel 36, vierde lid, van de Algemene verordening gegevensbescherming, met spoed 
geraadpleegd over het voorstel tot eenmalige tegemoetkoming voor energiekosten aan studenten als 
bedoeld in het voorlopige conceptwetsvoorstel tot wijziging van de Participatiewet in verband met het 
eenmalig categoriaal verstrekken van een energietoeslag aan huishoudens met een laag inkomen in 2023 
(hierna: het concept). Per separate email van 23 juni 2023 is paragraaf 5 van het concept aangevuld. 
 
Verzocht is om binnen een paar dagen advies uit te brengen. Gelet hierop is voor het uitbrengen van advies 
volstaan met een beperkte analyse van het wetsvoorstel.  
 
De AP heeft een opmerking over het concept en adviseert daarmee rekening te houden. 
 

  

 

1 

 

 

Datum 
29 juni 2023 

Ons kenmerk 
z2023-02869 

 
Strekking van het concept  
 
In 2022 hebben gemeenten1 via de categoriale bijzondere bijstand2 een eenmalige energietoeslag aan 
huishoudens met een laag inkomen3 verstrekt.4 Studenten waren van deze toeslag uitgesloten. Het kabinet 
heeft besloten om in 2023 nogmaals, op dezelfde wijze als in 2022, een energietoeslag aan de personen met 
een laag inkomen toe te kennen. 
 
Ook studenten met een basisbeurs uitwonend en een aanvullende beurs ontvangen in 2023 een eenmalige 
tegemoetkoming voor energiekosten. Hiervoor zijn gegevens nodig die beschikbaar zijn in de systemen 
van de Dienst Uitvoering Onderwijs. Daartoe bepaalt het concept dat de minister van Sociale Zaken en 
Werkgelegenheid (SZW) van de persoonsgegevens van de student die de minister van Onderwijs, Cultuur 
en Wetenschap beschikbaar heeft ter uitvoering van de Wet Studiefinanciering 2000, in ieder geval de 
volgende persoonsgegevens kan verwerken, met uitzondering van bijzondere categorieën van 
persoonsgegevens: 

identificerende gegevens waaronder het burgerservicenummer of het onderwijsnummer5; 

a.  contactgegevens;  
b. 
c.  bankrekeningnummer; 
d.  het gegeven of aan een student een aanvullende beurs is toegekend;  
e.  het gegeven of aan een student een basisbeurs uitwonend is toegekend.6 

 
Advies  
 
Rechtszekerheid  
Het concept bepaalt welke persoonsgegevens de minister van SZW in ieder geval mag verwerken ten 
behoeve van het verlenen van een eenmalige tegemoetkoming voor energiekosten aan studenten. 
 
Wetgeving met betrekking tot inmenging in het recht op bescherming van persoonsgegevens moet 
volgens vaste rechtspraak altijd duidelijk en nauwkeurig zijn en de toepassing daarvan moet voorspelbaar 
zijn voor degenen op wie deze van toepassing is.7 De formulering ‘in ieder geval’ houdt geen beperking in 
en levert daardoor geen rechtszekerheid op. 
 
De AP adviseert om, eventueel met behulp van een voor dit doel voldoende specifieke delegatiegrondslag, 
de persoonsgegevens van studenten die in dit kader worden verwerkt wettelijk te limiteren, dan wel in de 
toelichting te onderbouwen waarom een limitatieve opsomming onmogelijk of onwenselijk is. 
                                                                        
1 Meer specifiek: de colleges van burgemeester en wethouders. 
2 Verstrekking via de categoriale bijzondere bijstand betekent – in tegenstelling tot verstrekking via de individuele bijzondere 
bestand – dat gemeenten niet hoeven vast te stellen dat het huishouden ook daadwerkelijk is geconfronteerd met een sterk gestegen 
energierekening en dat het huishouden deze sterk gestegen energierekening financieel niet kan dragen. 
3 Gemeenten hebben de bevoegdheid om zelf nader invulling te geven aan wat onder een ‘laag inkomen’ moet worden verstaan. Uit de 
uitvoering van de energietoeslag van 2022 blijkt dat gemeenten veelal een inkomensgrens van 120% of 130% van het sociaal minimum 
hanteren. 
4 Wijziging van de Participatiewet in verband met het eenmalig categoriaal verstrekken van een energietoeslag aan huishoudens met 
een laag inkomen, Stb. 2022, 321. 
5 Onderwijsnummer, bedoeld in artikel 1.7 van de Wet studiefinanciering 2000. 
6 Het voorgestelde artikel 78ee, zesde lid, van de Participatiewet. 
7 Overweging 41 bij de AVG.  

 

 

2/3 

 

 

Datum 
29 juni 2023 

Ons kenmerk 
z2023-02869 

 
 
Werklast AP 
 
De AP merkt op dat het concept naar verwachting niet zal nopen tot extra inzet door de AP. 
 
Openbaarmaking van het advies  
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 

 

 

3/3 

