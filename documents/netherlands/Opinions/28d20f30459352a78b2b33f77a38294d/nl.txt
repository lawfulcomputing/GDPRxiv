 

 
De Minister van Economische Zaken en Klimaat 
Postbus 20401 
2500 EK DEN HAAG 
 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 
 

 

 

 

 

Datum 
20 juni 2024 
 
 

Ons kenmerk 
2024-009055 
 
 
 
 

Uw brief van 
19 maart 2024 
 
Uw kenmerk 
DGED-DE / 46148816 
 

 
Onderwerp 
Wetgevingstoets concept voor Uitvoeringswet dataverordening 
 
 

 

Geachte mevrouw Adriaansens, 
 
Bij brief van 19 maart 2024 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over het concept 
voor de Uitvoeringswet dataverordening (hierna: het concept). 
 
De AP heeft bezwaar tegen het concept met betrekking tot het voorgestelde artikel 5 over de 
samenwerking tussen de bevoegde autoriteiten daar waar er sprake is van verwerking van 
persoonsgegevens en adviseert de procedure niet voort te zetten tenzij het bezwaar is weggenomen.  
 
Daarnaast geeft het concept de AP nog aanleiding tot het maken van enkele aanmerkingen. 
 
Hoofdlijn 
 
  De samenwerking tussen de bevoegde autoriteiten in relatie tot de verwerking van persoonsgegevens 

is niet voldoende gewaarborgd; 

  De aanwijzing van de bevoegde autoriteiten in relatie tot de verwerking van persoonsgegevens is niet 

consequent; 

  Er ontbreekt een voorziening voor onafhankelijke vaststelling van de waarde van data bij het 

gedwongen beschikbaarstellen van gegevens aan de overheid op grond van uitzonderlijke noodzaak. 
 
 
 

  

 

1 

 

 

Datum 
19 juni 2024 

Ons kenmerk 
2024-009055 

 
 
 
Strekking van het concept  
 
Het voorliggende concept strekt tot uitvoering van verordening (EU) 2023/2854  
van het Europees Parlement en de Raad van 13 december 2023 betreffende geharmoniseerde regels  
inzake eerlijke toegang tot en eerlijk gebruik van data en tot wijziging van Verordening (EU)  
2017/2394 en Richtlijn (EU) 2020/1828 (Dataverordening). 
 
De Dataverordening (hierna: DV) voorziet met name in regels over het gebruik van en toegang tot 
data uit verbonden producten en regels die het overstappen tussen verschillende aanbieders van 
dataverwerkingsdiensten vergemakkelijken. Meer specifiek zal de DV moeten zorgen voor 
een eerlijke verdeling van de uit data ontstane waarde onder actoren in de digitale omgeving, het 
stimuleren van een concurrerende datamarkt, het creëren van mogelijkheden voor datagestuurde 
innovatie en de data voor iedereen toegankelijker maken. 
 
De DV betreft zowel persoonsgegevens als niet-persoonsgebonden gegevens en is van toepassing op 
gegevenshouders. Dat zijn (rechts)personen die het recht of de verplichting hebben om gegevens te 
gebruiken of ter beschikking te stellen. Het kan ook gaan om bevoegdheid op basis van overeenkomst. De 
normadressaten zijn de gebruiker, gegevenshouder, gegevensontvanger en het datasubject. 
Laatstgenoemde betreft de betrokkene zoals bedoeld in artikel 4, punt 1, van de Algemene Verordening 
Gegevensbescherming (hierna: AVG). 
 
De DV werkt rechtstreeks door in de Nederlandse rechtsorde, is van toepassing vanaf 12 september 2025 
en moet dan uitvoerbaar zijn in Nederland. Binnen die uitvoering is maar beperkte beleidsruimte voorzien 
voor de lidstaten. Lidstaten moeten één of meer bevoegde autoriteiten aanwijzen voor de uitvoering, het 
toezicht en de handhaving van de DV. De DV schrijft voor welke uitvoeringstaken deze autoriteiten 
tenminste moeten uitvoeren en over welke bevoegdheden voor toezicht en handhaving zij moeten 
beschikken. De DV vereist dat de aangewezen autoriteiten hun taken en bevoegdheden volledig 
onafhankelijk moeten kunnen uitvoeren.  
 
Meer specifiek regelt de Uitvoeringswet de volgende punten: 
  De aanwijzing van de bevoegde autoriteiten; 
  De samenwerking tussen de bevoegde autoriteiten en met andere toezichthouders;  
  Gegevensdeling tussen de bevoegde autoriteiten; 
  De aanwijzing van een datacoördinator; 
  Sanctionering; 
  Wijziging van de Awb, de Wet hergebruik overheidsinformatie en de Databankenwet. 

 
 
 
 

 

 

2/5 

 

 

Datum 
19 juni 2024 

Ons kenmerk 
2024-009055 

 
Wetgevingstoets 
 
Samenwerking tussen de bevoegde autoriteiten bij verwerking van persoonsgegevens 
De DV schrijft een nauwe samenwerking voor tussen de bevoegde toezichthouders. De lidstaten moeten 
ervoor zorgen dat de taken en bevoegdheden van de bevoegde autoriteiten duidelijk omschreven zijn, 
waaronder het samenwerken met de relevante bevoegde autoriteiten die verantwoordelijk zijn voor de 
uitvoering van andere Unie- of nationale rechtshandelingen, onder meer met de AVG-toezichthoudende 
autoriteit. In Nederland betreft dit de samenwerking van de ACM op grond van de DV en de AP op grond 
van zowel de DV als de AVG.1 
 
Met de bepaling dat de DV geen afbreuk doet aan de AVG lijkt de EU-wetgever te streven naar een 
evenwichtige balans tussen de bescherming van persoonsgegevens enerzijds en de interne EU-datamarkt 
anderzijds. Zoals eerder benoemd, betreft de DV zowel persoonsgegevens als niet-persoonsgebonden 
gegevens en dit veronderstelt in theorie een duidelijke afbakening tussen de twee soorten data. Omdat in 
de praktijk echter voorzien kan worden dat een groot gedeelte van de data alsnog aangemerkt zou kunnen 
worden als persoonsgegeven, met als gevolg een verwerking hiervan op grond van de AVG, zal goed 
gekeken moeten worden naar hoe de AP en de ACM daar in de samenwerking mee om dienen te gaan.2  
Voorkomen moet worden dat zich een situatie voor kan doen waarbij de ACM op grond van de DV besluit 
dat gegevens verstrekt moeten worden aan een derde, terwijl onvoldoende vaststaat dat daarvoor een 
grondslag op grond van de AVG aanwezig is. Samenwerking tussen de toezichthouders moet hier 
voorkomen dat de verwerkingsverantwoordelijke geconfronteerd wordt met een toezichthouder die 
verplicht tot verstrekking en een andere toezichthouder die zegt dat dat niet mag.  
 
Het concept houdt nog onvoldoende rekening met deze in de praktijk voorzienbare situaties.  Indien de 
ACM voornemens is een besluit op grond van de DV te nemen dat een verplichting tot gegevensdeling 
inhoudt, is een waarborg voor tijdige afstemming noodzakelijk. De enkele verplichting om een dergelijk 
voornemen telkens te melden aan de AP lijkt hiervoor voldoende. De AP kan dan beoordelen of  er 
aanleiding is om nader te bezien of er sprake is van persoonsgegevens, of het voorgenomen besluit 
mogelijk een onrechtmatige verwerking oplegt en deze inzichten tijdig delen met de ACM. Ook voor 
derden is dan duidelijk dat de AP betrokken is bij de voorbereiding van het besluit. De betrokkenheid kan 
voor het overige gestalte krijgen in de normale samenwerkingsafspraken tussen ACM en AP.  
 
De AP concludeert dat in artikel 5 van het concept de samenwerking tussen de bevoegde autoriteiten in 
relatie tot de verwerking van persoonsgegevens onvoldoende is gewaarborgd en adviseert de procedure 
niet voort te zetten tenzij het bezwaar is weggenomen.  
 
 
 

                                                                        
1 Artikel 37, vijfde lid, onder g, en overweging 107, van de Dataverordening en artikel 5 van de Uitvoeringswet Dataverordening. 
2 Overweging 34 van de Dataverordening. 

 

 

3/5 

 

 

Datum 
19 juni 2024 

 

Ons kenmerk 
2024-009055 

Aanwijzing van de bevoegde autoriteiten in relatie tot verwerking van persoonsgegevens 
Het concept dient met name om de autoriteiten aan te wijzen die in Nederland de DV zullen uitvoeren, 
hoofdzakelijk ten aanzien van toezicht en handhaving. De DV geeft de lidstaten de flexibiliteit om de 
uitvoerings- en handhavingstaken op nationaal niveau te organiseren.3 Het concept voorziet dan ook in 
bepalingen met betrekking tot het aanwijzen van bevoegde autoriteiten. 
 
De DV creëert een nauwe relatie met de AVG. Er wordt allereerst bepaald dat de verordening de AVG 
onverlet laat indien er sprake is van de verwerking van persoonsgegevens.4 De DV wijst dan ook concreet 
de AVG-toezichthouder aan als verantwoordelijk voor het toezicht op de toepassing van de DV wat de 
bescherming van persoonsgegevens betreft.5 In de DV wordt aangesloten bij begripsbepalingen uit de 
AVG (waaronder de definitie van profilering en betrokkene ex AVG) en wordt meermaals verwezen naar 
bepalingen uit de AVG. Het concept sluit hier in beginsel op aan door de AP als toezichthouder aan te 
wijzen op een aantal punten.6 Daarbij is vanzelfsprekend dat de AP toezicht houdt op de toepassing van de 
AVG en zonodig de begrippen daaruit uitlegt.  
 
De DV bevat bepalingen die specifiek gaan over de verplichtingen van derden die op verzoek van de 
gebruiker gegevens ontvangen. Daarbij wordt expliciet verwezen naar het Unierecht en het nationale recht 
inzake de bescherming van persoonsgegevens en naar profilering zoals geregeld in de AVG. Het toezicht 
op deze bepalingen wordt echter niet opgedragen aan de AP.7 Een correcte en uniforme interpretatie en 
uitleg van deze AVG-aspecten is essentieel. In het kader van rechtszekerheid, de maatschappelijke en 
technische ontwikkelingen rondom profilering en in lijn met de overige bepalingen van de DV acht de AP 
het noodzakelijk om aangewezen te worden als bevoegd toezichthouder op zowel artikel 6, eerste lid, voor 
zover er sprake is van de verwerking van persoonsgegevens, als op artikel 6, tweede lid, onder b, van de 
Dataverordening. 
 
De AP concludeert dat artikel 3 van het concept ten aanzien van de aanwijzing van de bevoegde 
autoriteiten in relatie tot de verwerking van persoonsgegevens niet consequent is, zodat aanpassing van 
het artikel aangewezen is. 
 
Voorziening voor onafhankelijke waardebepaling van data bij het beschikbaarstellen van gegevens aan de 
overheid op grond van uitzonderlijke noodzaak  
De AP wordt in het concept aangewezen als bevoegd toezichthouder op hoofdstuk V.1 Dit hoofdstuk van de 
DV betreft het door een gegevenshouder in het algemeen belang beschikbaar moeten stellen van gegevens 
aan bepaalde overheden bij ‘uitzonderlijke noodzaak’.1  
 
De DV voorziet in (enige) vergoeding van kosten die gepaard gaan met de terbeschikkingstelling zelf, maar 
bevat geen bepalingen met betrekking tot de vergoeding van de waarde van de data. Naar het oordeel van 

                                                                        
3 Artikel 37, eerste lid, van de Dataverordening. 
4 Artikel 1, vijfde lid en overweging 7 van de Dataverordening. 
5 Artikel 37, derde lid, van de Dataverordening. 
6 Artikelen 4, twaalfde lid, en 5, zevende en achtste lid van de Dataverordening. 
7 Artikel 6, eerste lid, en tweede lid, onder b, van de Dataverordening. 

 

 

4/5 

 

 

Datum 
19 juni 2024 

Ons kenmerk 
2024-009055 

 
de AP kan echter niet worden uitgesloten dat een vordering van data als hier aan de orde een inmenging in 
het recht op eigendom is die verlies van waarde meebrengt. In voorkomend geval zal mogelijk aanspraak 
bestaan op vergoeding van waardeverlies.8 De AP kan met deze problematiek worden geconfronteerd nu 
klachten over het beschikbaar moeten stellen van gegevens op grond van uitzonderlijke noodzaak bij de AP 
als toezichthouder op deze bepalingen zullen worden ingediend.   
 
Het concept bevat geen procedurele waarborgen om hieraan recht te doen, zoals voorafgaande 
onafhankelijke waardebepaling. De AP is van oordeel dat dit een problematische lacune zal kunnen 
blijken. Een  delegatiegrondslag om zonodig voortvarend  voorzieningen te kunnen treffen lijkt daarom 
aangewezen.  
 
Werklast AP 
 
Uit het concept vloeien nieuwe taken voort voor de AP. Gelet op artikel 52, vierde lid, van de AVG, behoren  
de extra kosten die daar aan zijn verbonden - door tussenkomst van de Minister voor Rechtsbescherming - 
te worden geadresseerd. Een prognose van deze kosten in de vorm van een door de AP uitgevoerde 
Uitvoerbaarheids- en handhaafbaarheidstoets is u reeds bekend. Een afschrift van deze toets zond ik aan 
de Minister voor Rechtsbescherming.  
 
Openbaarmaking 
 
Deze wetgevingstoets wordt binnen twee weken op de website van de AP gepubliceerd. 
 
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 

                                                                        
8 Artikel 17 van het EU-Handvest en artikel 14 van de Grondwet. 
 

 

 

5/5 

