COMUNICAT DE PRESĂ
 
Amendă în baza Legii nr. 506/2004
 
Autoritatea Națională de Supraveghere a finalizat o investigație la operatorul Artmark Holding SRL și a constatat că acesta a încălcat prevederile art. 13 alin. (1) lit. q) din Legea nr. 506/2004, coroborat cu art. 13 alin. (5) din Legea nr. 506/2004 și cu art. 7 din OG nr. 2/2001.
Operatorul Artmark Holding SRL a fost sancționat contravențional cu amendă în cuantum de 10.000 lei.
Sancțiunea a fost aplicată operatorului întrucât acesta nu a făcut dovada obținerii consimțământului prealabil expres și neechivoc pentru transmiterea de mesaje comerciale prin e-mail încălcându-se dispozițiile referitoare la comunicările nesolicitate prevăzute de art. 13 alin. (1) lit. q) din Legea nr. 506/2004 privind prelucrarea datelor cu caracter personal şi protecţia vieţii private în sectorul comunicaţiilor electronice .
În acest context, s-a recomandat societății luarea măsurilor necesare respectării prevederilor art. 12 din Legea nr. 506/2004, în vederea transmiterii de mesaje comerciale prin mijloace de comunicare electronică numai cu consimţământul expres prealabil al destinatarilor.
În conformitate cu art. 12 alin. (1) din Legea nr. 506/2004 privind prelucrarea datelor cu caracter personal şi protecţia vieţii private în sectorul comunicaţiilor electronice, este interzisă efectuarea de comunicări comerciale prin utilizarea unor sisteme automate de apelare şi comunicare care nu necesită intervenţia unui operator uman, prin fax ori prin poştă electronică sau prin orice altă metodă care foloseşte serviciile de comunicaţii electronice destinate publicului, cu excepţia cazului în care abonatul sau utilizatorul vizat şi-a exprimat în prealabil consimţământul expres pentru a primi asemenea comunicări.
Autoritatea Naţională de Supraveghere a aplicat sancțiunea ca urmare a unei petiții prin care se reclama faptul că operatorul Artmark Holding SRL a transmis petentului mesaje comerciale nesolicitate pe adresa de e-mail a acestuia fără consimțământul său. Astfel, deși petentul solicitase societății să îi fie șterse datele cu caracter personal din baza de date a operatorului întrucât fuseseră obținute fără acordul său, acesta a continuat să primească din partea Artmark Holding SRL mesaje comerciale nesolicitate pe adresa sa de e-mail.
 
Direcția juridică și comunicare
A.N.S.P.D.C.P.