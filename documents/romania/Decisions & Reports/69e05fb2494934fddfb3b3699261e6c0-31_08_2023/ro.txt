31.08.2023
O nouă amendă - operator persoană fizică                
 
Autoritatea Națională de Supraveghere a Prelucrării Datelor cu Caracter Personal a finalizat în cursul lunii iunie 2023 o investigație la un operator persoană fizică și a constatat încălcarea dispozițiilor art. 5, art. 6 alin. (1) lit. a) și art. 9 alin. (2) lit. a) din Regulamentul (UE) 2016/679.
Operatorul a fost sancționat contravențional cu amendă în cuantum de 9919,2 lei, echivalentul a 2000 euro. 
În cadrul investigației efectuate în urma unei plângeri s-a constatat faptul că operatorul sancționat (medic) a filmat, cu telefonul personal, o pacientă a spitalului în care lucrează, fără consimțământul acesteia și ulterior a postat filmarea pe pagina sa de Facebook. Înregistrarea audio-video a condus la dezvăluirea datelor personale ale pacientei, precum imagine, voce, nume, prenume și stare de sănătate.
Operatorul a șters în cursul aceleiași zile înregistrarea de pe pagina sa de Facebook, dar nu înainte ca aceasta să fie vizualizată de un număr foarte mare de persoane și să fie preluată și diseminată pe diverse site-uri de internet și canale mass-media. 
Subliniem că art. 20 din Legea nr. 46/2003 privind drepturile pacientului, cu modificările și completările ulterioare, prevede că: ”Pacientul nu poate fi fotografiat sau filmat într-o unitate medicală fără consimţământul său, cu excepţia cazurilor în care imaginile sunt necesare diagnosticului sau tratamentului şi evitării suspectării unei culpe medicale.” 
Pe lângă sancțiunea cu amendă, Autoritatea Națională de Supraveghere a Prelucrării Datelor cu Caracter Personal a aplicat și o măsură corectivă, dispunând operatorului să asigure conformitatea cu GDPR a operațiunilor de prelucrare a datelor personale, astfel încât datele personale ale pacienților să fie prelucrate cu stricta respectare a dispozițiilor legale privind prestarea serviciilor medicale și protecția datelor personale, prin evitarea colectării și/sau divulgării ilegale/excesive/neautorizate a datelor personale ale acestora.”
 
Direcția juridică și comunicare
A.N.S.P.D.C.P.