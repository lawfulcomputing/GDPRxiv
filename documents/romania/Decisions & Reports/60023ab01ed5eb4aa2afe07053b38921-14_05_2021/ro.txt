14.05.2021
Amendă pentru încălcarea RGPD
 
Autoritatea Națională de Supraveghere a finalizat o investigație la o persoană fizică și a constatat încălcarea dispozițiilor art. 5 alin.(1) lit. a) și b) și alin.(2), raportat la art. 6 alin.(1), precum și a dispozițiilor art. 13 alin.(1)-(3) și art. 32 alin.(2) din Regulamentul General privind Protecția Datelor.
Persoana fizică, în calitate de operator, a fost sancționată contravențional cu amendă în cuantum total de 974.89 (echivalentul sumei de 200 EURO).
Investigația a fost demarată ca urmare a primirii mai multor sesizări prin care s-a reclamat faptul că prin intermediul site-ului https://declaratieppr.ro, prin completarea unui formular care genera o declarație pe propria răspundere necesară părăsirii locuinței pe perioada stării de urgență se prelucrau anumite date cu caracter personal, respectiv nume, prenume, prenume părinți, domiciliu, cod numeric personal, seria și numărul actului de identitate, adresa locuinței în fapt, locul deplasării, scopul deplasării și semnătura.
În cursul desfășurării investigației Autoritatea Națională de Supraveghere a constatat că operatorul nu a prezentat dovezi din care să rezulte că a prelucrat în mod legal datele cu caracter personal, colectate și stocate pe site-ul https://declaratieppr.ro.
Totodată, s-a constatat că nu a prezentat dovezi din care să rezulte că a asigurat informarea persoanelor vizate în legătură cu prelucrarea datelor lor personale, colectate pe același site.
De asemenea, operatorul (persoana fizica) nu a luat măsuri de securitate adecvate pentru a se asigura că fișierul ce conținea date personale ale persoanelor vizate nu este supus unor riscuri de prelucrare, generate în special, în mod accidental sau ilegal, de distrugerea, pierderea, modificarea, divulgarea neautorizată sau accesul neautorizat la datele cu caracter personal transmise, stocate sau prelucrate într-un alt mod.
 
A.N.S.P.D.C.P.