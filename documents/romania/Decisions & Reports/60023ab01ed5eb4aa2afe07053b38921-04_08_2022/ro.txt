04.08.2022
 
Amendă pentru încălcarea RGPD
                  
Autoritatea Națională de Supraveghere a finalizat în luna iulie 2022 o investigație la operatorul Sephora Cosmetics România SA și a constatat încălcarea dispozițiilor art. 21 din Regulamentul General privind Protecția Datelor.
Operatorul Sephora Cosmetics România SA a fost sancționat cu amendă în cuantum de 9,883.60 lei, (echivalentul sumei de 2000 EURO).
Investigația a fost demarată ca urmare a primirii unei plângeri din partea unei petente care reclama faptul că a primit pe numărul său de telefon mesaje comerciale tip SMS, din partea Sephora Cosmetics România SA. Totodată aceasta susținea că în urma solicitărilor sale repetate, transmise la finalul anului 2020, de a nu-i mai fi utilizate datele în scop de marketing, Sephora a informat-o la începutul anului 2021 că datele sale nu vor mai fi prelucrate în scop de marketing. Cu toate acestea, ulterior, în cursul anului 2021, petenta a primit mesaje comerciale nesolicitate, de tip SMS, din partea Sephora Cosmetics România SA.
În cadrul investigației efectuate s-a constatat că Sephora Cosmetics România SA a transmis petentei, pe numărul său de telefon, în mai multe rânduri, în cursul anului 2021, mesaje comerciale în scop de marketing, deși aceasta, prin cererile transmise operatorului în anul 2020, își exercitase dreptul de opoziție cu privirea la utilizarea numărului propriu de telefon în scop de marketing.
Ca atare, Sephora Cosmetics România SA a fost sancționată pentru încălcarea prevederilor art. 21 din Regulamentul General privind Protecția Datelor, care garantează persoanei vizate dreptul de a se opune în orice moment, din motive legate de situaţia particulară în care se află, prelucrării datelor cu caracter personal care o privesc.
 
Direcția juridică și comunicare
A.N.S.P.D.C.P.