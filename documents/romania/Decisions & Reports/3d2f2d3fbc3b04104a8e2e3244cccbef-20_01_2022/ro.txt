20.01.2022
Sancțiune pentru încălcarea RGPD
 
Autoritatea Națională de Supraveghere a finalizat în luna decembrie 2021 o investigație la operatorul Kaufland România SCS și a constatat încălcarea dispozițiilor art. 15 alin. (3) din Regulamentul General privind Protecția Datelor, referitor la dreptul de acces.
Ca atare, operatorul a fost sancționat contravențional cu amendă în cuantum de 14846,4 lei (echivalentul a 3000 EURO).
Investigația a fost demarată ca urmare a unei plângeri formulate de o persoană vizată care a reclamat faptul că operatorul nu a furnizat o copie integrală a înregistrărilor video pentru un anumit interval orar în care aceasta a fost în incinta comercială respectivă.
În cadrul investigației efectuate, s-a reținut că reprezintă o obligație a operatorului comunicarea unei înregistrări video ce conține imagini care privesc persoana vizată, ca urmare a exercitării dreptului de acces de către acesta, iar comunicarea imaginilor se poate efectua de operator prin luarea măsurilor de obturare (”blurare”) a acelor imagini care ar putea să aducă atingere drepturilor și libertăților altor persoane fizice, dacă este cazul. Prin urmare, operatorul este obligat să adopte o serie de măsuri tehnice și organizatorice, pentru a permite deplina exercitare a dreptului de acces al persoanei vizate, cu respectarea, în același timp, a drepturilor altor persoane fizice.
Ca atare, Autoritatea Națională de Supraveghere a constatat că operatorul nu a comunicat complet respectivele înregistrări video solicitate, ceea ce constituie o încălcare a art. 15 alin. (3) din Regulamentul General privind Protecția Datelor.
 
Direcția juridică și comunicare
A.N.S.P.D.C.P.