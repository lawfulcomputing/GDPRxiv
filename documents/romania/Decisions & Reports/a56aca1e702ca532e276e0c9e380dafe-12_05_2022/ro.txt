12.05.2022
Sancțiune pentru încălcarea RGPD
 
Autoritatea Națională de Supraveghere a finalizat în luna aprilie 2022 o investigație la operatorul LORIS FUEL SHOP SRL și a constatat încălcarea dispozițiilor art.29 și art.32  alin. (4) din Regulamentul General privind Protecția Datelor (RGPD).
Operatorul LORIS FUEL SHOP SRL a fost sancționat cu amendă în cuantum de 4.941,3 lei, echivalentul a 1.000 EURO.
Investigația a fost demarată ca urmare a unei plângeri prin care petentul reclama publicarea pe Facebook a unor imagini în care acesta era surprins și care proveneau de pe monitorul aparținând unui sistem de supraveghere video instalat într-o stație de alimentare cu carburant din județul Harghita.
În cadrul investigației s-a constatat că operatorul LORIS FUEL SHOP SRL, în calitate de persoană împuternicită, nu a adoptat suficiente măsuri tehnice și organizatorice adecvate în vederea asigurării confidențialității datelor personale prelucrate cu privire la imaginile înregistrate prin intermediul sistemului de televiziune instalat în stațiile folosite, în special sub aspectul instruirii persoanelor care prelucrează date sub autoritatea sa (angajați). Aceasta a condus la vizualizarea și filmarea de către terțe persoane neautorizate a imaginilor camerelor video din punctul de lucru din județul Harghita, ulterior fiind dezvăluite pe o rețea de socializare, încălcându-se astfel prevederile art. 29 și 32 alin. (4) din Regulamentul (UE) 2016/679.
Totodată, în cadrul investigației operatorului LORIS FUEL SHOP SRL i s-a aplicat şi măsura corectivă de a asigura conformitatea cu RGPD a operațiunilor de prelucrare a datelor personale, prin implementarea unor măsuri tehnice și organizatorice adecvate, în special sub aspectul instruirii persoanelor care prelucrează date sub autoritatea sa (angajați sau colaboratori), prin organizarea regulată a unor sesiuni de instruire cu acestea, în legătură cu obligațiile ce le revin privind prelucrarea datelor personale prin intermediul sistemului video instalat în stații, al verificării accesului la înregistrările imaginilor stocate pe DVR, precum și al detectării rapide, gestionării și raportării unor situații de încălcare a securității datelor personale.
 
Direcția juridică și comunicare
A.N.S.P.D.C.P