30.06.2022
O nouă sancțiune pentru încălcarea RGPD
 
Autoritatea Națională de Supraveghere a finalizat o investigație la operatorul Continental Automotive Romania SRL și a constatat încălcarea dispozițiilor art. 24 și art. 32 alin. (1) lit. d) din Regulamentul General privind Protecția Datelor.
Operatorul Continental Automotive Romania SRL a fost sancționat cu amendă în cuantum de de 9.886,00 lei  (echivalentul sumei de 2000 EURO).
Investigația a fost demarată ca urmare a transmiterii de către operator în cursul anului 2022, în temeiul dispozițiilor Regulamentului General privind Protecția Datelor, a unei notificări de încălcare a securității datelor cu caracter personal.
În cadrul investigației s-a reținut că operatorul a descoperit la sediul său din Timișoara, în afara sistemului oficial de camere, un număr de 135 de camere de supraveghere neaprobate (neconfigurate conform politicilor interne) conectate la sisteme de camere neoficiale, majoritatea fiind amplasate în mijlocul zonei de producție.
Ca atare, Autoritatea Națională de Supraveghere a constatat că operatorul nu a stabilit măsuri tehnice și organizatorice adecvate și nu a evaluat periodic măsurile tehnice și organizatorice implementate în vederea stabilirii eficacității acestora pentru a asigura o securitate adecvată a prelucrării imaginilor video ale angajaților și a preveni prelucrarea neautorizată, prin încălcarea politicilor stabilite de operator/instrucțiunilor de lucru.
Direcția juridică și comunicare
A.N.S.P.D.C.P.