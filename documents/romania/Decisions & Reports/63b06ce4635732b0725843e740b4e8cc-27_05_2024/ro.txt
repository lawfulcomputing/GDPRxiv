27.05.2024
Altă amendă pentru încălcarea RGPD
 
Autoritatea Națională de Supraveghere a finalizat o investigație la societatea Urban Home Development S.R.L. și a constatat că aceasta a încălcat prevederile art. 13 alin. (1) lit. a) din Regulamentul (UE) 2016/679 (RGPD) și ale art. 4 alin. (5) lit. a) din Legea nr. 506/2004 privind prelucrarea datelor cu caracter personal și protecția vieții private în sectorul comunicațiilor electronice.
Operatorul a fost sancționat contravențional cu amendă în cuantum de 10.000 lei, pentru încălcarea dispozițiilor art. 4 alin. (5) lit. a) din Legea nr. 506/2004  și cu avertisment pentru încălcarea prevederilor art. 13 alin. (1) lit. a) RGPD.
Investigația s-a desfășurat ca urmare a unei sesizări prin care s-a semnalat o posibilă încălcare a prevederilor legale privind prelucrarea datelor cu caracter personal întrucât pe site-ul operatorului nu era afișată informarea privind drepturile persoanelor vizate potrivit RGPD și nici informarea referitoare la utilizarea cookies.
În cadrul investigației, Autoritatea Națională de Supraveghere a reținut că operatorul URBAN HOME DEVELOPMENT S.R.L. a încălcat prevederile art. 13 alin. (1) lit. a) din RGPD întrucât acesta nu afișa pe site-ul său informații cu privire la denumirea/identitatea operatorului responsabil de prelucrarea datelor cu caracter personal.
De asemenea, s-a constatat că prin accesarea website-ului administrat de URBAN HOME DEVELOPMENT S.R.L., pe dispozitivul utilizatorului se instalau module cookies înainte de acordarea consimțământului acestuia și care nu erau necesare din punct de vedere tehnic în funcționarea site-ului.
Astfel, operatorul a stocat informații tip module cookies încălcând prevederile art. 4 alin. (5) lit. a) din Legea nr. 506/2004.
În același timp, s-a dispus față de operator și următoarele măsuri corective:

 să completeze politica de confidențialitate de pe site cu informațiile necesare prevăzute de art. 13 alin. (1) lit. a) din RGPD;
 să reconfigureze modalitatea de instalare a modulelor cookies pe dispozitivele utilizatorilor site-ului.

Direcția juridică și comunicare
A.N.S.P.D.C.P.