Comunicat de Presă
 
Pe data de 25 mai 2019 se împlinește un an de la aplicarea directă, în toate statele Uniunii Europene, a prevederilor Regulamentului (UE) 2016/679 privind protecţia persoanelor fizice în ceea ce priveşte prelucrarea datelor cu caracter personal şi privind libera circulaţie a acestor date şi de abrogare a Directivei 95/46/CE, adoptat de Parlamentul European şi Consiliu în data de 27 aprilie 2016.
Acest Regulament a stabilit un set unic de reguli destinate protejării mai eficiente a vieţii private a persoanelor fizice de pe teritoriul Uniunii Europene.
Cu prilejul sărbătoririi unui an de la aplicarea acestui act normativ european, Autoritatea Naţională de Supraveghere a Prelucrării Datelor cu Caracter Personal organizează o serie de manifestări în vederea creșterii gradului de informare a publicului larg asupra noilor reguli de asigurare a protecției datelor cu caracter personal și a drepturilor specifice de care beneficiază persoanele fizice.
Astfel, pentru marcarea acestui eveniment, cu sprijinul Societății de Transport București STB SA, se difuzează, în mijloacele de transport în comun, un mesaj de interes public referitor la principalele aspecte reglementate de Regulamentul (UE) 2016/679.
Același mesaj va fi difuzat și prin intermediul sistemului de televiziune disponibil în incintele metroului și în Aeroportul Internațional Henri Coandă.
 
Birou juridic şi comunicare
ANSPDCP