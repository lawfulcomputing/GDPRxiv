30.07.2021
Amendă pentru încălcarea RGPD 
 
Autoritatea Națională de Supraveghere a finalizat o investigație la o persoană fizică și a constatat săvârșirea a două contravenții prin încălcarea dispozițiilor art. 5 alin. (1) lit. a) și b) și alin. (2), raportat la art. 6 alin. (1), precum și a dispozițiilor art. 14 alin. (1)-(4) din Regulamentul General privind Protecția Datelor.
Ca atare, persoana fizică, în calitate de operator, a fost sancționată contravențional:
- cu amendă, în cuantum de 492.75 lei (echivalentul a 100 EURO) pentru încălcarea art. 5 alin. (1) lit. a) și b) și alin. (2) din RGPD și a art. 6 alin. (1) din RGPD;
- cu amendă, în cuantum de 492.75 lei (echivalentul a 100 EURO) pentru încălcarea art. 14 alin. (1)-(4) din RGPD.
Investigația a fost demarată ca urmare a primirii mai multor plângeri. 
Astfel, operatorul a fost reclamat cu privire la faptul că, prin distribuirea unor materiale în cadrul gospodăriilor din comună și prin postarea pe contul personal de Facebook a dezvăluit date cu caracter personal, pe de o parte, ale unei persoane fizice prin difuzarea unei fotografii a fluturașului de salariu ce aparținea acesteia și, pe de altă parte, a dezvăluit date cu caracter personal ale fiului minor al unei alte persoane vizate, conținute de o fotografie a unei file din Registrul de evidență a copiilor înscriși la Grădinița cu Program Normal din comuna respectivă.
Ca urmare a investigației efectuate, Autoritatea Națională de Supraveghere a constatat că operatorul nu a prezentat dovezi din care să rezulte că a prelucrat în mod legal, datele cu caracter personal conținute de fluturașul de salariu al persoanei vizate (nume, prenume, CNP, loc de muncă, funcție, salariu), încălcând astfel principiile de prelucrare a datelor cu caracter personal prevăzute la art. 5 alin. (1) lit. a) și b) și alin. (2) din RGPD și dispozițiile art. 6 alin. (1) din RGPD.
În același timp, operatorul nu a prezentat dovezi din care să rezulte că a asigurat informarea persoanelor vizate în legătură cu prelucrarea datelor cu caracter personal conținute în fila fotografiată din Registrul de evidență a copiilor înscriși la Grădinița cu Program Normal (nume și prenume ale fiului minor al persoanei vizate), încălcând astfel dispozițiile art. 14 alin. (1)-(4) din RGPD.
 
Direcția juridică și comunicare
A.N.S.P.D.C.P.