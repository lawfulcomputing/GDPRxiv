Plenara din luna martie 2019 a Comitetului European pentru Protecția Datelor
 
În perioada 12-13 martie 2019 a avut loc Plenara Comitetului European pentru Protecția Datelor, organ cu personalitate juridică al Uniunii Europene, constituit în temeiul art. 68 din Regulamentul General privind Protecția Datelor.
La această reuniune Comitetul European privind Protecția Datelor a adoptat Opinia nr. 5/2019 privind compatibilitatea dintre Regulamentul General privind Protecția Datelor și Directiva ePrivacy (Directiva 2002/58/CE privind prelucrarea datelor personale şi protejarea confidenţialităţii în sectorul comunicaţiilor publice, cu completările ulterioare), în special în ceea ce privește competențele și sarcinile autorităților naționale de protecția datelor.
În acest context, s-a adoptat și dat publicității Declaratia nr. 3/2019 privind Regulamentul ePrivacy, prin care s-a evidențiat necesitatea asigurării unui nivel înalt de protecție a datelor personale și  intensificarea eforturilor necesare adoptării preconizatului Regulament al Parlamentului European şi al Consiliului privind respectarea vieții private și protecția datelor cu caracter personal în comunicațiile electronice și de abrogare a Directivei 2002/58/CE.
În perspectiva alegerilor europarlamentare din acest an a fost adoptată și  Declarația nr. 2/2019 privind prelucrarea datelor personale în campaniile politice. În acest document se subliniază că respectarea regulilor de prelucrare a datelor personale, inclusiv în context electoral și al campaniilor politice, este esențială pentru apărarea democrației. De asemenea, se salută măsurile propuse de Comisia Europeană prin Recomandarea din 12.09.2018 privind rețelele de cooperare electorale, transparența online, protecția împotriva incidentelor cibernetice și lupta împotriva dezinformării în campaniile pentru alegerile privind Parlamentul European.
Mai multe informații sunt disponibile la adresa:
https://edpb.europa.eu/news/news/2019/eighth-plenary-session-adopted-documents_en
 
Biroul juridic și comunicare
ANSPDCP