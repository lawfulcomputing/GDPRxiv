09.09.2022
Amendă pentru încălcarea RGPD
                     
Autoritatea Națională de Supraveghere a finalizat în luna august 2022 o investigație la SC Raiffeisen Bank SA și a constatat încălcarea dispozițiilor art. 5 alin. (1) lit. a), b) și d) și ale art. 6 din Regulamentul General privind Protecția Datelor.
SC Raiffeisen Bank SA, în calitate de împuternicit al unui operator, a fost sancționată astfel:

cu avertisment pentru încălcarea dispozițiilor art. 5 alin. (1) lit. a) și b) și ale art. 6 din Regulamentul General privind Protecția Datelor;
cu amendă în cuantum de 9.763,60 lei (echivalentul sumei de 2.000 EURO) pentru încălcarea dispozițiilor 5 alin. (1) lit. d) din Regulamentul General privind Protecția Datelor.

Investigația a fost demarată ca urmare a unei plângeri formulate de un petent care a reclamat faptul că un operator îi transmite pe numărul său de telefon mobil mesaje text tip SMS referitoare la transferurile unor sume de bani către anumite persoane, transferuri pe care petentul nu le-a efectuat.
În cadrul investigației efectuate s-a constatat că la nivelul SC Raiffeisen Bank SA, în calitate de împuternicit, s-a introdus în mod eronat numărul de telefon al petentului în cadrul aplicației pusă la dispoziție de operator prin care se inițiau tranzacții la solicitarea clienților.
De asemenea, s-a reținut faptul că petentul nu a fost client al SC Raiffeisen Bank SA și nu a solicitat inițierea unor tranzacții prin intermediul aplicației operatorului.
Totodată, Autoritatea de supraveghere a constatat că SC Raiffeisen Bank SA, în calitate de împuternicit, a prelucrat date inexacte (numărul de telefon) ale persoanelor, clienți ocazionali, care au realizat tranzacții de bani prin aplicația operatorului, utilizând numărul de telefon al petentului în cadrul a 44 de tranzacții, încălcându-se astfel principiul exactității datelor prevăzut la art. 5 alin. (1) lit. d) din Regulamentul General privind Protecția Datelor.
 
 
Direcția juridică și comunicare
A.N.S.P.D.C.P.