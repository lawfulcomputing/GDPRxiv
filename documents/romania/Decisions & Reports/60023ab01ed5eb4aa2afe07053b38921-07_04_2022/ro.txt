07/04/2022
Amendă pentru încălcarea RGPD
 
Autoritatea Națională de Supraveghere a finalizat în luna martie 2022 o investigație la Asociația de Proprietari din Str. Soporului 17, municipiul Cluj-Napoca, căreia i-a aplicat o amendă, ca urmare a faptului că acest operator nu a furnizat informațiile solicitate de instituția noastră, încălcând astfel prevederile art. 83 alin. (5) lit. e) corelate cu dispozițiile art. 58 alin. (1) lit. (a) și (e) din Regulamentul General privind Protecția Datelor. 
Ca atare, asociația de proprietari a fost sancționată contravențional cu amendă în cuantum de 2.474,5 lei, (echivalentul sumei de 500 EURO).
Investigația s-a desfășurat ca urmare a unei plângeri formulate de o persoană vizată prin care se reclama faptul că operatorul a dezvăluit pe grupul de Facebook al blocului în care domiciliază imagini cu persoana sa din sistemul de supraveghere video gestionat de asociație.
Întrucât operatorul nu a răspuns solicitărilor instituției noastre, deși a confirmat primirea lor, acesta a fost sancționat cu amendă.
De asemenea, s-a dispus să se transmită autorităţii de supraveghere toate informațiile solicitate, în termen de 5 zile lucrătoare de la comunicarea procesului-verbal.
 
Direcția juridică și comunicare
A.N.S.P.D.C.P.