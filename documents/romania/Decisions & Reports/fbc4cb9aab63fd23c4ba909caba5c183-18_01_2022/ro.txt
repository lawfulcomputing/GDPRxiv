18.01.2022
28 Ianuarie 2022 - ZIUA EUROPEANĂ A PROTECŢIEI DATELOR
 
Sărbătorirea Zilei Europene a Protecției Datelor, pe data de 28 ianuarie 2022, de către toate statele membre ale Consiliului Europei marchează împlinirea a 41 de ani de la adoptarea, în anul 1981, la Strasbourg, a Convenției 108 pentru protecția persoanelor referitoare la prelucrarea automatizată a datelor cu caracter personal.
Recent, prin Legea nr. 290 din 9 decembrie 2021, România a ratificat Protocolul de amendare a Convenției 108, deschis spre semnare la data de 10 octombrie 2018 la Strasboug și semnat de țara noastră pe data de 26 iunie 2020.
 Marcarea anuală a acestei zile constituie un prilej de a aduce în atenţia publicului importanța respectării principiilor de prelucrare a datelor cu caracter personal, a dreptului la viață privată și a dreptului la protecția datelor personale, consacrate ca drepturi fundamentale.
Pentru celebrarea Zilei Europene a Protecţiei Datelor, pe data de 28 ianuarie 2022, instituția noastră va organiza Conferința on-line intitulată „Principalele aspecte constatate în activitatea Autorității naționale de supraveghere”, în care se vor prezenta și dezbate aspecte specifice de aplicare a regulilor de prelucrare a datelor personale. La acest eveniment au fost invitate, în principal, autoritățile și instituțiile publice centrale reprezentative, cele mai importante asociații și uniuni profesionale,  camere de comerț, companii și reprezentanți mass-media.
Cu această ocazie va fi lansat și Ghidul privind prelucrările de date efectuate de asociațiile de proprietari, pregătit de instituția noastră și destinat să lămurească aspecte specifice acestei categorii de operatori.
Sărbătorirea Zilei Europene a Protecției Datelor se va realiza și cu sprijinul postului național de televiziune TVR și a Societății de Transport București, care vor difuza clipul informativ dedicat Regulamentului General privind Protecția Datelor (mesaj de interes public), realizat de instituția noastră.
De asemenea, pentru cei interesați, informații sintetice privind activitatea Autorității din anul anterior sunt prezentate, ca în fiecare an, în Broșura dedicată Zilei Europene a Protecției Datelor, disponibilă, alături de pliantul aferent, la adresa www.dataprotection.ro/informatii generale/informatii de interes public/materiale informative.
 
Directia juridică şi comunicare
ANSPDCP