15.06.2022
Sancțiune pentru încălcarea RGPD
 
Autoritatea Națională de Supraveghere a finalizat în luna mai 2022 o investigație la operatorul S.C. Wine Point S.R.L. și a constatat încălcarea dispozițiilor art. 32 alin. (1) lit. b) din Regulamentul General privind Protecția Datelor.
Ca atare, operatorul S.C. Wine Point S.R.L. a fost sancționat contravențional cu amendă în cuantum de  14,826.90 lei (echivalentul a 3.000 EURO).
Investigația a fost demarată ca urmare a unei sesizări prin care o persoană vizată a semnalat faptul că a primit din partea operatorului, prin e-mail, un mesaj comercial, care era adresat și altor persoane,  adresele acestora de e-mail fiind vizibile tuturor celor 810 de destinatari.
În cadrul investigației efectuate, s-a constatat că operatorul nu a implementat suficiente măsuri tehnice și organizatorice în vederea asigurării confidențialității datelor personale prelucrate prin transmiterea de la adresa de poștă electronică a operatorului a unui mesaj comercial promoțional către adresele de e-mail ale mai multor persoane vizate. 
În consecință, S.C. Wine Point S.R.L. a divulgat neautorizat date personale, ceea ce a reprezentat o încălcare a dispozițiilor art. 32 alin. (1) lit. b) din Regulamentul General privind Protecția Datelor
Totodată, operatorului S.C. Wine Point S.R.L. i s-a recomandat să implementeze măsuri tehnice și organizatorice adecvate în situația transmiterii la distanță a datelor personale.
 
Direcția juridică și comunicare
A.N.S.P.D.C.P