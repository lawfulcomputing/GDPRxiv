01.02.2022
Amendă pentru încălcarea RGPD
        
Autoritatea Națională de Supraveghere a finalizat în data de 07.01.2022 o investigație la operatorul SC Grupex 2000 SRL, ocazie cu care s-a constatat încălcarea prevederilor art. 6 și art. 9 prin raportare la principiile prevăzute de art. 5 alin. (1) lit. a), b), c) și f) și alin. (2) din Regulamentul General privind Protecția Datelor.
Ca atare, operatorul a fost sancționat contravențional cu amendă în cuantum de 4.943,60 lei (echivalentul a 1.000 EURO).
Investigația a fost demarată ca urmare a transmiterii unor sesizări din partea unei Direcții Județene de Asistență Socială și Protecția Copilului,  având ca obiect postarea unui material video conținând imagini ale unor bolnavi, publicat pe site-ul deținut de SC Grupex 2000 SRL.
În cadrul investigației s-a constatat că SC Grupex 2000 SRL a prelucrat ilegal datele personale ale unor persoane fizice, bolnavi instituționalizați, în cadrul unui material filmat disponibil pe site-ul operatorului, prin încălcarea dispozițiilor art. 6 și art. 9 prin raportare la principiile prevăzute de art. 5 alin. (1) lit. a), b), c) și f) și alin. (2) din RGPD.
Totodată, în cadrul investigației operatorului i s-a aplicat şi măsura corectivă de a asigura conformitatea cu RGPD a operațiunilor de prelucrare a datelor personale, prin implementarea unor măsuri tehnice și organizatorice adecvate, cu respectarea art. 5 și art. 6 din RGPD.
 
Direcția juridică și comunicare
ANSPDCP