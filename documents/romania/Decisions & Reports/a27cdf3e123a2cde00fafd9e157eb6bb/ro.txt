Amendă în baza Legii nr. 506/2004
 
   Autoritatea Națională de Supraveghere a finalizat o investigație la operatorul Elefant Online S.A. și a constatat că acesta a încălcat prevederile art. 13 alin. (1) lit. q) din Legea nr. 506/2004, coroborat cu art. 13 alin. (5) din Legea nr. 506/2004 și cu art. 7 din OG nr. 2/2001.
Operatorul Elefant Online S.A. a fost sancționat contravențional cu amendă în cuantum de 10.000 lei.
Sancțiunea a fost aplicată întrucât operatorul nu a făcut dovada obținerii consimțământului prealabil expres și neechivoc pentru transmiterea de mesaje comerciale prin e-mail încălcându-se dispozițiile referitoare la comunicările nesolicitate prevăzute de art. 13 alin. (1) lit. q) din Legea nr. 506/2004 privind prelucrarea datelor cu caracter personal şi protecţia vieţii private în sectorul comunicaţiilor electronice .
În acest context, s-a recomandat societății luarea măsurilor necesare respectării prevederilor art. 12 din Legea nr. 506/2004, în vederea transmiterii de mesaje comerciale prin mijloace de comunicare electronică numai cu consimţământul expres prealabil al destinatarilor.
Autoritatea Naţională de Supraveghere a aplicat sancțiunea ca urmare a unei plângeri prin care se reclama faptul că operatorul Elefant Online S.A. a transmis petentului mesaje comerciale nesolicitate pe adresa de e-mail a acestuia fără consimțământul său. Astfel, deși petentul se dezabonase atât pe site-ul operatorului, cât și prin link-urile de dezabonare din newslettere, acesta a continuat să primească din partea Elefant Online S.A. mesaje comerciale nesolicitate pe adresa sa de e-mail.
 
Direcția juridică și comunicare
A.N.S.P.D.C.P.