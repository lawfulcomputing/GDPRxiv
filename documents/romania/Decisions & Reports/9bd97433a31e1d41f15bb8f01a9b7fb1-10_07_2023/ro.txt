10.07.2023
Clarificări - utilizare BodyCam de către ANPC
 
Pentru o informare corectă a opiniei publice, subliniem că Autoritatea Națională de Supraveghere a Prelucrării Datelor cu Caracter Personal nu are nicio legătură cu controalele realizate de Autoritatea Națională pentru Protecția Consumatorilor (ANPC), la începutul anului 2023, la azilele de bătrâni. În cursul lunii mai și iunie 2023, în urma primirii unor sesizări (scrisoare publică a unui grup de salariați ai ANPC), Autoritatea Națională de Supraveghere a Prelucrării Datelor cu Caracter Personal a efectuat o investigație la operatorul Autoritatea Națională pentru Protecția Consumatorilor (ANPC), în care s-a constatat folosirea, începând cu luna mai 2023, fără temei legal expres, a unor dispozitive de tip body cam.
ANPC a declarat că a început utilizarea sistemelor de tip bodycam din luna MAI a anului 2023 .
Nu există nicio dispoziție legală expresă care să prevadă utilizarea de ANPC a camerelor portabile de tip Body Cam, cu funcție de înregistrare audio – video, în activitatea ANPC, raportat la atribuțiile legale specifice ale acesteia.
ANPC a fost sancționat contravențional cu avertisment, pentru încălcarea dispozițiilor art. 5 alin. (1) lit. a), raportat la art. 6 alin. (1) din Regulamentul (UE) 2016/679 (inexistența temei legal expres pentru prelucrare de date personale pe scară largă).
Ca atare, s-a constatat că prelucrarea datelor cu caracter personal (nume, prenume, funcție/calitate, imagine, voce, comportament) prin intermediul sistemului de supraveghere audio-video portabil s-a efectuat de ANPC fără să existe o obligaţie legală a acestuia, ca operator. Potrivit art. 5 alin. (1) lit. a) din GDPR, operatorul ANPC avea obligația de a prelucra datele în mod legal, echitabil și transparent față de persoana vizată.
Pe lângă sancțiunea cu avertisment, pe data de 20 iunie 2023, prin decizie, Autoritatea Naţională de Supraveghere a Prelucrării Datelor cu Caracter Personal a dispus ca operatorul ANPC să înceteze orice operațiune sau set de operațiuni de prelucrare de date cu caracter personal efectuate prin intermediul dispozitivelor portabile de tip Body Cam cu funcție de înregistrare audio – video și să șteargă datele cu caracter personal din sistemul de evidență constituit ca urmare a utilizării unor astfel de dispozitive începând cu luna mai 2023.
Precizăm, de asemenea, că Autoritatea Națională de Supraveghere a Prelucrării Datelor cu Caracter Personal a efectuat mai multe investigații privind utilizarea nelegală de camere portabile body cam la mai multe instituții publice: Politia Locala Constanta, Politia Locală Cluj, Politia Locală sector 4. În toate situațiile a aplicat avertisment și a obligat la încetarea folosirii acestor camere întrucât nu exista o prevedere legală expresă care să permită acestor instituții să le folosească. 
Instanțele judecătorești au menținut deciziile ANSPDCP, prin hotărâri definitive.
 
Direcția juridică și comunicare
A.N.S.P.D.C.P.