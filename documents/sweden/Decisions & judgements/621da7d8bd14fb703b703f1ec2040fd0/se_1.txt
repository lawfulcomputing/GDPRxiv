1(3) 

Expressen Lifestyle AB  
 
105 44  Stockholm 

 
Tillsyn enligt dataskyddsförordningen 
– Expressen Lifestyle AB 
Integritetsskyddsmyndighetens beslut 

Integritetsskyddsmyndigheten konstaterar att Expressen Lifestyle AB (556025-4525), 
har behandlat personuppgifter i strid med artikel 13.1 c i dataskyddsförordningen 
genom att ange felaktig rättslig grund för behandlingen av de registrerades 
personuppgifter under maj 2018 fram till den 4 juni 2019.  

Integritetsskyddsmyndigheten ger Expressen Lifestyle AB en reprimand enligt artikel 
58.2 b i dataskyddsförordningen för överträdelse av 13.1 c i dataskyddsförordningen. 
Redogörelse för tillsynsärendet 

Integritetsskyddsmyndigheten (IMY) inledde den 4 juni 2019 en tillsyn mot Bonnier 
Magazine and Brands AB. Tillsynen var inte föranledd av något klagomål utan syftade 
till att granska om de samtycken som inhämtas för att uppfylla skyldigheten att ha en 
rättslig grund enligt artikel 6.1 i dataskyddsförordningen levde upp till kraven i 
dataskyddsförordningen på frivillighet, information och tydlighet samt att den rättsliga 
grunden tydligt framgår. Bonnier Magazine and Brands AB hade vid tillsynens 
inledande en kryssruta på sin webbsida tillsammans med texten. ”Jag godkänner 
prenumerationsvillkoren. Därmed samtycker jag till personuppgiftsbehandling inom 
Bonnierkoncernen.” 

I sitt yttrande till IMY har Bonnier Magazines and Brands uppgett att informationen i 
registreringsflödet i bolagets webbshop, Magasinshoppen, av misstag inte uppdaterats 
på samma vis som på övriga webbsidor. I och med dataskyddsförordningens 
ikraftträdande 2018 genomförde Bonnier Magazine and Brands AB ett omfattande 
arbete som bland annat innebar att bolaget omvärderade sin lagliga grund för 
behandling av personuppgifter. I stället för samtycke grundar Bonnier Magazine and 
Brands AB sin behandling av kunders personuppgifter huvudsakligen på de rättsliga 
grunderna i artikel 6.1 b i dataskyddsförordningen, avtal, eller i artikel 6.1 f i 
dataskyddsförordningen, berättigat intresse. I det normala registreringsflöde som 
används på Bonnier Magazine and Brands AB:s webbsidor ombeds kunden att 
godkänna prenumerationsvillkoren och bekräfta att hen har tagit del av Bonnier 
Magazine and Brands AB:s dataskyddspolicy. Bonnier Magazines and Brands AB har 
uppgett att man omedelbart när IMY inledde tillsynen vidtagit åtgärder för att 
uppdatera Magasinshoppen med korrekt information i registreringsflödet.   

 

Diarienummer: 
DI-2019-6523 

 

Datum: 
2023-06-26 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: DI-2019-6523 
Datum: 2023-06-26 
 

2(3) 

 

Bonnier Magazines and Brands AB har genom fusion upplösts den 1 juni 2022 och 
gått upp i Expressen Lifestyle AB (556025-4525). 
Motivering av beslutet 

Av 23 kap. 1 § aktiebolagslagen (2005:551) följer att en fusions verkningar innebär att 
samtliga tillgångar och skulder övertas av ett annat bolag vid fusionstidspunkten. Det 
övertagande bolaget är därför ansvarig för de förpliktelser som fanns i det bolag som 
tagits över. Mot bakgrund av detta gör IMY bedömningen att det övertagande bolaget 
efter fusionstidspunkten är part i IMY:s tillsynsärende och denna tillsyn riktar sig därför 
mot Expressen Lifestyle AB.  

När en personuppgiftsansvarig samlar in personuppgifter från en registrerad ska 
information gällande den rättsliga grunden för behandlingen framgå, enligt artikel 13.1 
c i dataskyddsförordningen. Den personuppgiftsansvariga ska enligt artikel 12.1 i 
dataskyddsförordningen vidta åtgärder för att till den registrerade tillhandahålla denna 
information i en koncis, klar och tydlig, begriplig och lätt tillgänglig form, med 
användningen av ett klart och tydligt språk. IMY anser att texten bredvid kryssrutan på 
bolagets webbsida ”Jag godkänner prenumerationsvillkoren. Därmed samtycker jag till 
personuppgiftsbehandling inom Bonnierkoncernen”, ger den registrerade intryck av att 
bolagets rättsliga grund för behandling av personuppgifter är samtycke enligt artikel 
6.1. a i dataskyddsförordningen. Den informationstext som fanns under länken med 
texten om prenumerationsvillkoren förstärker detta ytterligare genom formuleringen 
”Vid beställning samtycker du till att dina personuppgifter inklusive e-postadress, 
mobiltelefonnummer för samtal och sms-meddelanden och eventuella andra digitala 
adresser, får lagras och användas inom Bonnier för digitala tjänster, marknadsföring, 
samt för statistik- och analysändamål.”. Vidare lämnas på samma ställe information 
om villkoren för samtycke inklusive rätten att återkalla samtycket.  

Bolaget har uppgett att bolaget inte grundar sin behandling av kunders personuppgifter 
på samtycke utan huvudsakligen på de rättsliga grunderna avtal eller berättigat 
intresse enligt artikel 6.1 b och f i dataskyddsförordningen. 

IMY konstaterar mot den bakgrunden att bolaget behandlat personuppgifter i strid med 
artikel 13.1 c i dataskyddsförordningen genom att ange felaktig rättslig grund för 
behandlingen av registrerades personuppgifter.  

Val av ingripande 

Av artikel 58.2 och artikel 83.2 i dataskyddsförordningen framgår att IMY har 
befogenhet att påföra administrativa sanktionsavgifter i enlighet med artikel 83. 
Beroende på omständigheterna i det enskilda fallet ska administrativa sanktions-
avgifter påföras utöver eller i stället för de andra åtgärder som avses i artikel 58.2, som 
till exempel förelägganden och förbud. Vidare framgår av artikel 83.2 vilka faktorer 
som ska beaktas vid beslut om administrativa sanktionsavgifter ska påföras och vid 
bestämmande av avgiftens storlek. Om det är fråga om en mindre överträdelse får IMY 
enligt vad som anges i skäl 148 i stället för att påföra en sanktionsavgift utfärda en 
reprimand enligt artikel 58.2 b. Hänsyn ska tas till försvårande och förmildrande 
omständigheter i fallet, såsom överträdelsens karaktär, svårighetsgrad och varaktighet 
samt tidigare överträdelser av relevans. 

IMY konstaterar följande relevanta omständigheter. Bonnier Magazines and Brands 
AB vidtog omedelbart åtgärder när IMY inledde sin tillsyn för att uppdatera 

Integritetsskyddsmyndigheten 
 

Diarienummer: DI-2019-6523 
Datum: 2023-06-26 
 

3(3) 

 

informationen i registreringsflödet på sin webbplats så att den registrerade därefter 
varken mötts av en samtyckesbegäran eller informationstext om samtycke. I stället 
ombeds den registrerade att godkänna prenumerationsvillkoren (dvs köpevillkoren) 
och bekräfta att  hen tagit del av bolagets dataskyddspolicy. Webbsidan har inte varit 
den sida som de flesta av bolagets kunder tecknat sina prenumerationer genom. 
Användningen av webbshopen har därför varit begränsad varför endast 1372 kunder 
tecknat sina prenumerationer via denna webbsida under aktuell tidsperiod. Vidare var 
det ett misstag att webbsidan inte uppdaterades i samband med att bolaget såg över 
sina rutiner i samband med dataskyddsföreningens ikraftträdande. IMY bedömer att 
den aktuella bristen inte haft allvarliga konsekvenser för de registrerade. Mot denna 
bakgrund bedömer IMY att det är fråga om en sådan mindre överträdelse i den mening 
som avses i skäl 148 som medför att Expressen Lifestyle AB ska ges en reprimand 
enligt artikel 58.2 b i dataskyddsförordningen för den konstaterade bristen. 

Detta beslut har fattats av enhetschefen Catharina Fernquist efter föredragning av 
juristen Ulrika Bergström. 

Catharina Fernquist, 2023-06-26   (Det här är en elektronisk signatur) 
 
 
Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag ni fick 
del av beslutet. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning.  

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida.  

  

