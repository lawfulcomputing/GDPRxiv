1(12) 

Trygg-Hansa Försäkring filial 
 
 
  

Diarienummer: 
DI-2021-1905 

Datum: 
2023-08-28 

Beslut efter tillsyn enligt 
dataskyddsförordningen – Trygg-
Hansa Försäkring filial 

Integritetsskyddsmyndighetens beslut 

Integritetsskyddsmyndigheten konstaterar att Trygg-Hansa Försäkring filial 
(organisationsnummer 516403-8662) har behandlat personuppgifter i strid med 
artiklarna 5.1 f och 32.1 i dataskyddsförordningen1 genom att under perioden oktober 
2018 – februari 2021 inte ha vidtagit lämpliga tekniska åtgärder och därigenom 
möjliggjort obehörig åtkomst till integritetskänsliga personuppgifter om dess kunder. 

Integritetsskyddsmyndigheten beslutar med stöd av artiklarna 58.2 och 83 i 
dataskyddsförordningen att Trygg-Hansa Försäkring filial ska betala en administrativ 
sanktionsavgift på 35 000 000 (trettiofem miljoner) kronor för överträdelsen av 
artiklarna 5.1 f och 32.1. 
Redogörelse för tillsynsärendet 
Bakgrund 

Integritetsskyddsmyndigheten (IMY) mottog i december 2020 tips om att Moderna 
Försäkringar, filial till Tryg Forsikring A/S (Moderna Försäkringar) hade möjliggjort 
åtkomst för obehöriga personer till personuppgifter som berörde uppgifter av känslig 
karaktär om Moderna Försäkringars kunder. IMY inledde i mars 2021 tillsyn mot 
Moderna Försäkringar i syfte att granska om Moderna Försäkringar hade vidtagit 
lämpliga åtgärder för att säkerställa en säkerhetsnivå som var lämplig i förhållande till 
risken med personuppgiftsbehandlingen, i enlighet med artiklarna 5.1 f och 32 i 
dataskyddsförordningen. 

IMY har som ett led i sin granskning tagit del av de 16 dokument som tipset avser. Det 
är fråga om flera olika typer av försäkringshandlingar, bland annat skadeanmälningar, 
fakturor, försäkringsbrev, försäkringsbeslut, svarskort avseende försäkringsersättning, 
omfattningsändring och begäran om kompletterande uppgifter för försäkringsutredning. 
Dokumenten innehåller ett stort antal kategorier av personuppgifter, såsom bl.a. namn, 
kontaktuppgifter, hälsouppgifter, personnummer, ekonomiska uppgifter, 
försäkringsinnehav, händelseförlopp (exempelvis tid, plats, ageranden och andra 

 

1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

2(12) 

 

uppgifter som den registrerade lämnat i fritextfält) och uppgifter avseende ägarskap 
och sakskador.  

I april 2022 gick Moderna Försäkringar samman med Trygg-Hansa. Moderna 
Försäkringar bytte därefter namn till Trygg-Hansa filial (Trygg-Hansa) men fortsatte att 
bedriva verksamhet under samma organisationsnummer som tidigare (516403-8662). 
IMY kommer i beslutet att genomgående använda tillsynsobjektets nya namn, Trygg-
Hansa, vid redogörelsen för det inträffade.         

Redogörelse från tillsynsobjektet 

Trygg-Hansa har i huvudsak uppgett följande.  

Trygg-Hansa blev den 30 november 2020 kontaktat av en person per telefon som 
informerade om bristen. Mottagaren av tipset hos Trygg-Hansa förstod inte att det 
rörde sig om en möjlig incident, och bristen rapporterades därför inte vidare inom 
Trygg-Hansas organisation. 

Säkerhetsbristen har inträffat på följande sätt: 

1.  En existerande eller ny potentiell kund har kontaktat kundtjänst per telefon 

och önskat få en offert för försäkring. Kundtjänsthandläggaren har efter 
avslutat telefonsamtal skickat ett SMS eller e-postmeddelande till kunden. 
2.  SMS:et eller e-postmeddelandet har innehållit en unik webbadress till en 

offertsida på Trygg-Hansas webbplats. 

3.  På offertsidan har det funnits klickbara länkar med webbadresser som leder 
till dokument med försäkringsinformation. Den person som kontaktat Trygg-
Hansa enligt ovan har kunnat öppna dokumenten genom att klicka på 
länkarna.  

4.  Dessa dokument har haft webbadresser som vid tillfället kunnat modifieras av 
personen i dennes webbläsare genom att byta ut siffror mot andra siffror. På 
så sätt har personen kunnat hämta andra kunders dokument. 

Det har funnits åtkomstmöjlighet via internet till uppgifter om ungefär 650 000 kunder 
under perioden oktober 2018 till och med då IMY kontaktade bolaget i slutet av 
februari 2021. De uppgifter som omfattas är namn, personnummer, kontaktuppgifter 
(adress, e-postadress, telefonnummer), försäkringsnummer, skadenummer, 
ekonomiska uppgifter, hälsouppgifter, försäkringsinnehav, uppgifter om ägarskap 
(såsom djurinnehav, fordonsuppgifter, fastighetsuppgifter), sakskador (såsom uppgifter 
om verkstad, ersättningsbesked), händelseförlopp (exempelvis tid, plats, ageranden 
och andra uppgifter som registrerade lämnat i fritextfält) och andra fritextfält. Det kan 
inte uteslutas att det även framgått uppgifter om lagöverträdelser (såsom i samband 
med skadeanmälningar) eller uppgifter om medlemskap i en fackförening (såsom när 
försäkring har tecknats med fackförening).  

Analys av beteendemönster i loggar indikerar att 202 kunder sannolikt är direkt 
berörda på så sätt att uppgifter om dem (dokument) kan ha visats för någon obehörig. 
Såvitt Trygg-Hansa kunnat konstatera, efter granskning av loggar, är det endast 
tipsaren och IMY som fått åtkomst till dokumenten. För att liknande säkerhetsbrister 
inte skulle uppkomma, hade Trygg-Hansa före den aktuella händelsen vidtagit 
åtgärder genom att ta fram en IT-säkerhetspolicy, genomföra regelbundna 
penetrationstester och loggning på noder, transaktioner och system för kundhantering 
samt genom att hålla en årlig utbildning i dataskydd och säkerhet och löpande 

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

3(12) 

 

utbildning för anställda med särskilt ansvar för frågor om dataskydd. Trygg-Hansa 
följer ISO 27001-standarden, vilket bl.a. innebär kontinuerliga penetrationstester och 
segmentering av nät. Trygg-Hansa genomförde inte en konsekvensbedömning 
rörande den aktuella behandlingen innan behandlingen påbörjades. Detta hade dock 
genomförts om personuppgiftsbehandlingen påbörjats idag eftersom Trygg-Hansa 
numera har rutiner för detta. Sedan ungefär mitten av 2019 implementerar Trygg-
Hansa ett compliance-system där Trygg-Hansa på ett strukturerat sätt beskriver 
processer, data, lagring, avtal, leverantörer etc. tillsammans med 
konsekvensbedömningar. 

För att komma åt dokument med information om andra kunder har det enligt Trygg-
Hansa krävts kunskap om internetadressers struktur och hur man tar del av det 
underliggande innehållet med exempelvis en webbläsare. Vidare har det krävts 
ändring av en del av webbadressens siffror i Dokument-ID. 

Sedan den aktuella händelsen identifierats har Trygg-Hansa vidtagit ytterligare 
säkerhetsåtgärder, såsom att åtgärda den aktuella bristen genom att kryptera och 
säkerställa att åtkomst endast kan ske av någon som är behörig. Efter att händelsen 
identifierats har Trygg-Hansa även genomfört två av varandra oberoende 
penetrationstester av två olika externa säkerhetsbolag, uppdaterat IT-
säkerhetspolicyn, vidtagit åtgärder i syfte att förbättra rutinerna för testaktiviteter, 
beslutat att etablera ett arkitekturråd med säkerhetskontroll och kodgranskning vid 
utveckling, sett över den interna kundklagomålsprocessen och beslutat att genomföra 
ytterligare utbildning för anställda inom kundtjänst samt för utvecklare och testare.   

Trygg-Hansa har också kontaktat registrerade via brev, samt i vissa fall via telefon, för 
att informera om vad som inträffat samt informerat på sin webbsida.  
Motivering av beslutet 
Har Trygg-Hansa säkerställt en lämplig säkerhetsnivå för 
personuppgifterna? 

Tillämpliga bestämmelser 
Enligt artikel 5.1 f i dataskyddsförordningen ska den personuppgiftsansvarige 
behandla personuppgifterna på ett sätt som säkerställer lämplig säkerhet, inbegripet 
skydd mot obehörig eller otillåten behandling och mot förlust, förstöring eller skada 
genom olyckshändelse, med användning av lämpliga tekniska eller organisatoriska 
åtgärder (integritet och konfidentialitet).  

Enligt artikel 9.1 i dataskyddsförordningen är det som utgångspunkt förbjudet att 
behandla särskilda kategorier av personuppgifter (så kallade känsliga 
personuppgifter), bland annat uppgifter om hälsa. I artikel 9.2 anges vissa undantag 
från förbudet.  

Av artikel 32.1 i dataskyddsförordningen följer att den personuppgiftsansvarige ska 
vidta lämpliga tekniska och organisatoriska åtgärder för att säkerställa en 
säkerhetsnivå som är lämplig i förhållande till risken med behandlingen. Det ska, enligt 
samma bestämmelse, ske med beaktande av den senaste utvecklingen, 
genomförandekostnaderna och behandlingens art, omfattning, sammanhang och 
ändamål samt riskerna, av varierande sannolikhetsgrad och allvar, för fysiska 
personers rättigheter och friheter. Vid bedömningen av lämplig säkerhetsnivå ska, 

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

4(12) 

 

enligt artikel 32.2, särskild hänsyn tas till de risker som behandlingen medför, i 
synnerhet från oavsiktlig eller olaglig förstöring, förlust eller ändring eller till obehörigt 
röjande av eller obehörig åtkomst till de personuppgifter som överförts, lagrats eller på 
annat sätt behandlats.  

Integritetsskyddsmyndighetens bedömning  
 
Trygg-Hansa är personuppgiftsansvarig 

Trygg-Hansa har uppgett att Trygg-Hansa är personuppgiftsansvarig för de 
personuppgiftsbehandlingar som tipset har avsett, vilket stöds av utredningen i 
ärendet. IMY bedömer att Trygg-Hansa är personuppgiftsansvarig för den behandling 
som tillsynen omfattar. 

Behandlingen har inneburit stora integritetsrisker och krävt en hög skyddsnivå 

Den personuppgiftsansvarige ska säkerhetsställa en säkerhet som är lämplig utifrån 
riskerna med behandlingen. Bedömningen av lämplig skyddsnivå ska göras med 
beaktande av bland annat behandlingens art, omfattning, sammanhang och ändamål 
samt riskerna, av varierande sannolikhetsgrad och allvar, för fysiska personers 
rättigheter och friheter. Vid bedömningen ska särskild hänsyn tas till de risker som 
behandlingen medför, bland annat obehörigt röjande av eller obehörig åtkomst till 
personuppgifterna. 

IMY konstaterar att behandlingen av personuppgifter har omfattat ett stort antal 
registrerade inom Trygg-Hansas kärnverksamhet. Enligt Trygg-Hansas egna uppgifter 
har det varit fråga om uppgifter om ca 650 000 kunder.  

IMY konstaterar vidare att behandlingen avsett ett stort antal personuppgifter om varje 
registrerad, vilket möjliggjort kartläggning av enskildas personliga förhållanden. De 16 
dokument som IMY tagit del av inom ramen för tillsynsärendet innehåller ett stort antal 
kategorier av personuppgifter, såsom namn, kontaktuppgifter, hälsouppgifter, 
personnummer, ekonomiska uppgifter, försäkringsinnehav, händelseförlopp 
(exempelvis tid, plats, ageranden och andra uppgifter som den registrerade lämnat i 
fritextfält) och uppgifter avseende ägarskap och sakskador. Trygg-Hansa har även 
framfört att det inte kan uteslutas att det framgått uppgifter om lagöverträdelser eller 
uppgift om medlemskap i en fackförening.  

Det har genom tillgång till ett dokument varit möjligt att direkt utläsa ett stort antal 
uppgifter om en enskild person. Det har således i vissa fall gått att få en utförlig bild av 
den registrerades personliga förhållanden med hjälp av dokumenten. Den omfattande 
personuppgiftsbehandlingen har varit särskilt integritetskänslig genom användningen 
av personnummer och andra identifieringsuppgifter som möjliggjort en tydlig och direkt 
koppling till enskilda individer.  

IMY bedömer vidare att personuppgifternas karaktär i sig medfört en hög risk. 
Handlingarna har innehållit känsliga personuppgifter, bl.a. uppgifter om hälsa, som 
enligt huvudregeln i artikel 9.1 i dataskyddsförordningen inte får behandlas. Sådana 
uppgifter har getts ett utökat skydd, eftersom behandling av dem kan utgöra ett 
synnerligen allvarligt ingrepp i de grundläggande rättigheterna avseende respekt för 
privatlivet och skydd för personuppgifter.2 Uppgifterna om hälsa har dessutom haft en 

2 EU-domstolens dom i mål C‑184/20, Vyriausioji tarnybinės etikos komisija, EU:C:2019:773, punkt 126. 

 

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

5(12) 

 

hög detaljnivå, så att det exempelvis gått att utläsa hur ett hälsoproblem uppkommit 
eller exakt vilket hälsotillstånd det rör sig om, vilket inneburit en ännu högre risk.  

Materialet har även innehållit andra typer av uppgifter som är särskilt skyddsvärda. 
Detta gäller bland annat uppgifter om personnummer som omfattas av ett särskilt 
skydd enligt artikel 87 i dataskyddsförordningen och 3 kap. 10 § lagen (2018:218) med 
kompletterande bestämmelser till EU:s dataskyddsförordning. Enligt Trygg-Hansa kan 
det inte heller uteslutas att det förekommit uppgifter om lagöverträdelser som omfattas 
av ett starkt skydd enligt artikel 10 i dataskyddsförordningen, eftersom behandling av 
dem kan ha allvarliga effekter för enskilda. Det har också förekommit uppgifter om 
enskildas ekonomiska förhållanden.   

Av handlingarna i ärendet framgår också att det har varit möjligt för registrerade att 
själva lämna information i formulär. I vissa skadeanmälningar har de registrerade 
lämnat ingående information i löptext avseende hälsoproblem och om hur skador 
uppkommit. Genom att Trygg-Hansa gett möjligheten att lämna uppgifter i löptext har 
det varit svårt för Trygg-Hansa att fullt ut kontrollera innehållet och vilka typer av 
uppgifter som framgår. Detta har medfört särskilda krav på att hantera dokumenten på 
ett säkert sätt.  

Sammantaget har det stora antalet registrerade, den omfattande mängden uppgifter 
om varje person och den känsliga karaktären på uppgifterna medfört en hög risk för 
fysiska personers rättigheter och friheter. Obehörigt röjande av eller obehörig åtkomst 
till personuppgifterna har kunnat leda till allvarliga konsekvenser för de berörda 
personerna. Det har medfört krav på en hög skyddsnivå för behandlingen.  

IMY konstaterar vidare att sammanhanget för personuppgiftsbehandlingen medfört ett 
ännu högre krav på skyddsnivån. Personuppgiftsbehandlingen har skett inom ramen 
för Trygg-Hansas kärnverksamhet. Dessutom har de registrerade berättigade 
förväntningar på en hög grad av konfidentialitet och ett robust skydd mot obehörig 
åtkomst till personuppgifter som behandlas i försäkringsverksamhet.3 Uppgifterna har 
vidare samlats in för att kunna göra bedömningar och fatta beslut avseende 
registrerade, vilket är en typ av behandling av personuppgifter som kan innebära 
högre risker och kräver högre skydd. 

Sammanfattningsvis har behandlingen varit av sådant slag att det ställts höga krav på 
säkerheten för uppgifterna, exempelvis genom behörighetskontroll, kryptering, 
loggning, åtkomstkontroll och hantering av tekniska sårbarheter.  

Uppgifterna har inte skyddats på ett lämpligt sätt 

IMY ska därefter bedöma om Trygg-Hansa har säkerställt den höga skyddsnivå som 
krävts.  

IMY konstaterar att det inte har krävts att den som berett sig åtkomst till uppgifterna 
verifierat sin identitet för Trygg-Hansa eller på annat sätt verifierat sin behörighet att få 
åtkomst till dessa. Den som har haft tillgång till webbadresserna har således kunnat 
besöka webbplatserna och därigenom få tillgång till dokumenten med personuppgifter 
utan att det säkerställts att det varit fråga om en behörig person. Uppgifterna i 

3 Europarådet har i en rekommendation uttalat att medlemsstaterna ska säkerställa att anställda i försäkringsbolag 
som får del av personuppgifter ska omfattas av regler om tystnadsplikt (Recommendation rec[2002]9 on the 
protection of personal data collected and processed for insurance purposes). Se också prop. 2009/10:241 s. 43 och 
Ds 2011:7. 

 

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

6(12) 

 

dokumenten har inte heller skyddats genom kryptering utan varit tillgängliga i klartext. 
Det har vidare varit fråga om uppgifter som direkt identifierat enskilda individer, dvs. 
uppgifterna har inte skyddats genom pseudonymisering. Trygg-Hansa har alltså gjort 
en stor mängd direkta personuppgifter av integritetskänslig karaktär tillgängliga på 
internet utan att vidta skyddsåtgärder i form av behörighetskontroll eller kryptering.  

Trygg-Hansa har anfört att det krävs särskilda kunskaper för att komma åt dokument 
med personuppgifter via webbadresserna. IMY har dock observerat genom 
handlingarna och webbadresserna i ärendet att det har varit möjligt att komma åt 
dokumenten genom att ändra de sista siffrorna i webbadresserna. I vissa fall har de 
första sex siffrorna av åtta varit desamma i de olika webbadresserna, vilket betyder att 
få siffror i dessa fall har behövt ändras för att någon obehörig ska ha kunnat komma åt 
dokument.  

Det har vidare gått att vidarebefordra webbadresserna, som leder till oskyddade 
uppgifter om försäkringstagare, till andra obehöriga personer. Dessa personer har i sin 
tur, utan att behöva ändra på några siffror, kunnat ta del av uppgifterna i dokumenten 
endast genom att klicka på webbadressen. Att det i vissa fall krävts att en enskild 
ändrat siffror i webbadressfältet för att komma åt dokument innebär inte att Trygg-
Hansa vidtagit lämpliga åtgärder, till exempel autentisering och behörighetskontroll, för 
att hindra obehöriga från att ta del av de aktuella uppgifterna. 

IMY har obehindrat kunnat ta del av uppgifter i dokumenten, enbart genom att besöka 
webbadresserna och utan att behöva ändra i adressfältet på webbläsaren. 

IMY konstaterar mot denna bakgrund att Trygg-Hansa gjort en stor mängd 
integritetskänsliga personuppgifter åtkomliga i klartext på internet. Det har inte krävts 
någon autentisering för att säkerställa att endast rätt personer kunnat komma åt 
uppgifterna. Personer som fått eller berett sig obehörig åtkomst till de utskickade 
webbadresserna – eller manipulerade versioner av de utskickade webbadresserna – 
har således kunnat få tillgång till de integritetskänsliga personuppgifterna. 

Utifrån dessa omständigheter gör IMY bedömningen att det funnits stora brister i 
skyddet av uppgifterna. Av utredningen framgår också att bristerna har lett till obehörig 
åtkomst till uppgifterna. IMY konstaterar att Trygg-Hansas egna loggar indikerar att 
202 kunder sannolikt varit direkt berörda på så sätt att deras uppgifter kan ha visats för 
någon obehörig. Det bör dock framhållas att det faktum att det varit enkelt för 
obehöriga att bereda sig tillgång till en stor mängd personuppgifter av det aktuella 
slaget i sig är en allvarlig brist, oberoende av hur många inträffade fall av obehörig 
åtkomst som varit möjligt att konstatera.   

Bristerna har varit av sådan grundläggande karaktär att Trygg-Hansa borde ha 
upptäckt och åtgärdat dem innan systemet infördes. Trygg-Hansa har dock infört 
systemet med bristerna och inte heller under den långa period då systemet användes 
förmått identifiera och åtgärda dem. Detta trots att Trygg-Hansa fick information om 
bristerna genom ett tips utifrån. IMY konstaterar vidare att personuppgiftsbehandlingen 
är en del av försäkringsbolagets kärnverksamhet och att Trygg-Hansa därmed borde 
ha haft god förmåga att säkerställa en säkerhet som varit lämplig utifrån 
behandlingens omfattning och känslighet. 

IMY bedömer sammantaget att Trygg-Hansa inte har vidtagit lämpliga tekniska 
åtgärder för att säkerställa en säkerhetsnivå som är lämplig i förhållande till risken. 
Trygg-Hansa har således behandlat personuppgifter i strid med artikel 32.1 i 

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

7(12) 

 

dataskyddsförordningen. Att ett stort antal personuppgifter, inklusive känsliga 
uppgifter, under en längre tid har behandlats på ett sätt som inneburit risk för obehörig 
åtkomst innebär enligt IMY att bristen i säkerheten varit av sådant allvarligt slag att den 
även innebär en överträdelse av artikel 5.1 f i dataskyddsförordningen. 

Val av ingripande 

Rättslig reglering 
Om det har skett en överträdelse av dataskyddsförordningen har IMY ett antal 
korrigerande befogenheter att tillgå enligt artikel 58.2 i dataskyddsförordningen.  

Av artikel 58.2 i dataskyddsförordningen följer att IMY i enlighet med artikel 83 ska 
påföra sanktionsavgifter utöver eller i stället för andra korrigerande åtgärder som 
avses i artikel 58.2, beroende på omständigheterna i varje enskilt fall. 

Varje tillsynsmyndighet ska säkerställa att påförandet av administrativa 
sanktionsavgifter i varje enskilt fall är effektivt, proportionellt och avskräckande. Det 
anges i artikel 83.1 i dataskyddsförordningen.  

I artikel 83.2 anges de faktorer som ska beaktas för att bestämma om en administrativ 
sanktionsavgift ska påföras, men också vad som ska påverka sanktionsavgiftens 
storlek. Av betydelse för bedömningen av överträdelsens allvar är bland annat dess 
karaktär, svårighetsgrad och varaktighet.  

Enligt artikel 83.4 ska det vid överträdelser av bland annat artikel 32 påföras 
administrativa sanktionsavgifter på upp till 10 000 000 EUR eller, om det gäller ett 
företag, på upp till 2 % av den totala globala årsomsättningen under föregående 
budgetår, beroende på vilket värde som är högst. 

Enligt artikel 83.5 ska det vid överträdelser av bland annat artikel 5 påföras 
administrativa sanktionsavgifter på upp till 20 000 000 EUR eller, om det gäller ett 
företag, på upp till 4 % av den totala globala årsomsättningen under föregående 
budgetår, beroende på vilket värde som är högst. 

Om det är fråga om en mindre överträdelse får IMY enligt vad som anges i skäl 148 i 
stället för att påföra en sanktionsavgift utfärda en reprimand enligt artikel 58.2 b i 
förordningen.  

IMY:s bedömning 

Sanktionsavgift ska påföras 

IMY har gjort bedömningen att Trygg-Hansa har behandlat personuppgifter i strid med 
artikel artikel 32.1 samt att överträdelsen är av sådant allvarligt slag att det också är 
fråga om en överträdelse av principen om integritet och konfidentialitet i artikel 5.1 f. 

Överträdelsen har skett genom att Trygg-Hansa behandlat personuppgifter med en 
otillräcklig säkerhetsnivå, vilket har medfört risk för att obehöriga personer kunnat få 
åtkomst till ungefär 650 000 kunders uppgifter under perioden oktober 2018 till och 
med februari 2021. Personuppgifterna har bl.a. utgjorts av känsliga personuppgifter 
och personnummer, och obehörig åtkomst till dessa uppgifter medför en hög risk för 
de registrerades fri- och rättigheter. 

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

8(12) 

 

IMY anser inte att det är frågan om mindre allvarliga överträdelser. Trygg-Hansa ska 
därför påföras en administrativ sanktionsavgift för överträdelserna. Vid bestämmande 
av sanktionsavgiftens storlek ska IMY beakta de omständigheter som anges i artikel 
83.2 samt säkerställa att den administrativa sanktionsavgiften är effektiv, proportionell 
och avskräckande.  

Moderbolagets årsomsättning ska läggas till grund för beräkningen 

Vid bestämmande av maxbeloppet för en sanktionsavgift som ska påföras ett företag 
ska den definition av begreppet företag användas som EU-domstolen använder vid 
tillämpning av artiklarna 101 och 102 i EUF-fördraget (se skäl 150 i 
dataskyddsförordningen). Av domstolens praxis framgår att detta omfattar varje enhet 
som utövar ekonomisk verksamhet, oavsett enhetens rättsliga form och sättet för dess 
finansiering samt även om enheten i juridisk mening består av flera fysiska eller 
juridiska personer. 

Vad som utgör ett företag ska således utgå från konkurrensrättens definitioner. 
Reglerna för koncernansvar i EU:s konkurrenslagstiftning kretsar kring begreppet 
ekonomisk enhet. Ett moderbolag och ett dotterbolag betraktas som en del av samma 
ekonomiska enhet när moderbolaget utövar ett avgörande inflytande över 
dotterbolaget. Det avgörande inflytandet (dvs. kontrollen) kan antingen uppnås genom 
ägande eller genom avtal. Av rättspraxis framgår att ett hundraprocentigt eller nästan 
hundraprocentigt ägande innebär en presumtion för att kontroll ska anses föreligga. 
Presumtionen kan dock motbevisas om företaget lämnar tillräcklig bevisning för att 
styrka att dotterbolaget agerar självständigt på marknaden.4 För att motbevisa 
presumtionen måste företaget alltså tillhandahålla bevis som rör de organisatoriska, 
ekonomiska och rättsliga kopplingarna mellan dotterbolaget och dess moderbolag som 
visar att de inte utgör en ekonomisk enhet trots att moderbolaget innehar 100 procent 
eller nästan 100 procent av aktierna.5  

Trygg-Hansa utgör en filial till det danska bolaget Tryg Forsikring A/S. Tryg Forsikring 
A/S utgör i sin tur ett helägt dotterbolag till Tryg A/S (”Tryg”). Enligt den ovan beskrivna 
presumtionen är det därför Trygs omsättning som ska läggas till grund för beräkning 
av det maximala sanktionsavgiftsbeloppet. För att frångå presumtionen krävs att 
Trygg-Hansa lämnar tillräcklig bevisning om att en annan omsättning ska läggas till 
grund för beräkningen.  

Trygg-Hansa har anfört att det är den del av Trygs omsättning som motsvarar 
omsättningen för Moderna Försäkringar som bör läggas till grund för beräkningen av 
den maximala sanktionsavgiften. Trygg-Hansa har uppskattat denna omsättning till 
2 406 294 859 danska kronor. I andra hand anser Trygg-Hansa att den maximala 
sanktionsavgiften bör baseras på Moderna Försäkringar och Trygs omsättning, varvid 
omsättningen för de bolag som har förvärvats av Tryg efter den tidsperiod som 
granskningen rör bör exkluderas från beräkningen av sanktionsavgiften. Trygg-Hansa 
har uppskattat denna omsättning till 23 622 304 333 danska kronor.   

IMY har uppfattat Trygg-Hansas inställning så att den maximala sanktionsavgiften i 
första hand bör beräknas på den hypotetiska omsättning som filialen Moderna 
Försäkringar skulle ha haft under 2022 om inte Trygg-Hansa och Moderna 
Försäkringar hade gått samman i april 2022. Vidare har IMY uppfattat att Trygg-Hansa 

4 Mål C-97/08, punkt. 59-61 
5 Jfr. EDPB:s riktlinjer Guidelines 04/2022 on the calculation of administrative fines under the GDPR, punkt 125 och 
där redovisade avgöranden.  

 

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

9(12) 

 

i andra hand anser att det är Tryg i den organisation som gällde när bristen fanns, i 
vilken Moderna Försäkringar är inkluderad, som utgör den ekonomiska enhet på vilken 
en maximal sanktionsavgift ska beräknas. Vid fastställande av den relevanta 
årsomsättningen för Tryg ska således den uppskattade omsättningen för de bolag som 
förvärvats efter överträdelsetidpunkten undantas.  

Trygg-Hansa har till stöd för sin uppfattning sammanfattningsvis anfört att Moderna 
Försäkringar vid tidpunkten för granskningen var att se som en fristående verksamhet 
från Tryg i tekniskt och organisatoriskt hänseende. Trygg-Hansa har därvid lyft fram i 
huvudsak följande. Moderna Försäkringar var en filial enbart av skattemässiga skäl. 
Moderna Försäkringar bestämde självständigt över sitt agerande och hade en egen 
ledningsgrupp. Den servermiljö där den aktuella personuppgiftsbehandlingen skedde 
drevs och utvecklades av Moderna Försäkringar som också hade en egen IT-chef och 
IT-organisation. Endast kunder hos Moderna Försäkringar är berörda i detta ärende. 
Den personuppgiftsbehandling som granskats i ärendet var inte heller sanktionerad av 
Tryg och försäkringssystemen för de två verksamheterna var olika och skilda från 
varandra utan någon logisk, organisatorisk eller teknisk koppling.  

De förvärvade bolagens omsättning bör enligt Trygg Hansa under alla omständigheter 
exkluderas från Trygs omsättning vid fastställandet av det maximala sanktionsbeloppet 
då ansvaret för en överträdelse enligt konkurrensrättslig praxis ska tillskrivas den som 
hade bestämmande inflytande över verksamheten vid tidpunkten för incidenten.     

IMY gör följande bedömning. Trygg-Hansa är en filial till Tryg Forsikring A/S, och är 
därmed inte en självständig juridisk person. Trygg-Hansas omsättning ingår som en 
integrerad del av Trygs totala omsättning, och är helt integrerad med omsättningen för 
Tryg Forsikring A/S. Dessa omständigheter talar starkt för att Trygg-Hansa, Tryg 
Forsikring A/S och Tryg ska betraktas som en och samma ekonomiska enhet. De 
omständigheter som Trygg-Hansa lyft fram om att filialen, när den gick under namnet 
Moderna Försäkringar, haft en egen ledningsgrupp, IT-system och IT-organisation är 
inte något som i sig motsäger att det är fråga om en och samma ekonomiska enhet. 
Sammantaget bedömer IMY att det inte finns skäl att frångå presumtionen om att det 
är Trygs omsättning som ska läggas till grund för beräkningen av den maximala 
sanktionsavgiften.  

Vad avser Trygg-Hansas inställning att omsättningen för de förvärvade bolagen ska 
exkluderas från beräkningen av sanktionsavgiftens maxbelopp gör IMY följande 
bedömning. Vid tidpunkten för överträdelsen var Trygg-Hansa liksom idag en filial till 
Tryg. Det har således inte skett några organisatoriska förändringar som i sig påverkar 
ansvarsförhållandet mellan filialen och bolaget. Det kan vidare noteras att det faktum 
att den relevanta årsomsättningen vid beräkningen av sanktionsavgiften är den 
årsomsättning som fastställdes det år som närmast föregår tillsynsmyndighetens 
beslut kan medföra att stora förändringar av årsomsättningen har skett sedan 
tidpunkten för överträdelsen, såväl minskningar som ökningar. Sådana förändringar 
kan bero på affärshändelser, såsom ökande eller minskande marknadsandelar och 
lönsamhet, eller förändringar av företagets organisation, såsom försäljningar eller 
förvärv av företag. Det finns i viss utsträckning möjlighet att ta hänsyn till sådana 
förändringar inom ramen för den proportionalitetsbedömning som alltid ska göras vid 
påförande av sanktionsavgifter enligt dataskyddsförordningen för att säkerställa att 
den påförda sanktionsavgiften är proportionell i det enskilda fallet. IMY bedömer 
däremot att det maximala sanktionsavgiftsbeloppet ska utgå från den fastställda 
årsomsättningen, utan avdrag för hypotetiska belopp för de företag som har förvärvats 
under denna tidsperiod.  

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

10(12) 

 

IMY beaktar dock, såväl det faktum att överträdelsen skett i en begränsad del av Trygs 
verksamhet som de organisationsförändringar Trygg-Hansa har lyft fram, inom ramen 
för proportionalitetsbedömningen, vilket redovisas nedan under rubriken 
”Sanktionsavgiften ska vara effektiv, proportionerlig och avskräckande”.  

IMY bedömer sammantaget att det företags omsättning som ska läggas till grund för 
beräkning av de administrativa sanktionsavgifter som Trygg-Hansa kan åläggas är 
Trygs omsättning. Av Trygs årsredovisning för år 2022 framgår att årsomsättningen år 
2022 var ca 33 938 000 000 danska kronor, vilket motsvarar ca 54 000 000 0006 
svenska kronor. Det högsta sanktionsbelopp som kan fastställas i ärendet är fyra 
procent av detta belopp, det vill säga cirka 2 160 000 000 svenska kronor. 

Överträdelsens allvar 

IMY gör följande överväganden avseende överträdelsens allvar. Att det funnits en 
möjlig obehörig åtkomst till ungefär 650 000 kunders uppgifter innebär att det funnits 
en risk för ett högt antal personer. Uppgifterna har omfattat känsliga personuppgifter, 
såsom hälsouppgifter, och andra uppgifter av integritetskänslig karaktär, såsom 
personnummer och ekonomiska uppgifter. Det kan inte uteslutas att uppgifter om 
lagöverträdelser har kunnat framgå. Personuppgiftsbehandlingen har inneburit 
betydande risker. Enskilda personer varit direkt identifierbara, vilket inneburit att 
uppgifter av känslig karaktär kunnat kopplas till identifierade personer. Uppgifterna har 
behandlats i ett sammanhang där de registrerade har berättigade förväntningar på en 
hög nivå av konfidentialitet och ett robust skydd mot obehörig åtkomst.  

Uppgifterna har samlats in för att kunna göra bedömningar och fatta beslut avseende 
registrerade, vilket är en typ av behandling av personuppgifter som kan innebära 
högre risker och kräver högre skydd. Uppgifter om exempelvis ägarskap, som skulle 
kunna medföra en stöldrisk, har vid obehörig åtkomst enkelt kunnat kopplas till namn 
och adress. Med anledning av uppgifternas karaktär, och då dokumenten innehållit ett 
flertal samlade uppgifter, har eventuell obehörig åtkomst inneburit en hög risk för 
skadat anseende och förlust av konfidentialitet. Trygg-Hansas analys av 
beteendemönster i loggar indikerar att 202 kunder sannolikt är direkt berörda på så 
sätt att uppgifter om dem i dokument faktiskt kan ha visats för obehöriga, och IMY 
konstaterar att obehörig åtkomst skett vid åtminstone ett tillfälle, i samband med att 
tipset om brist lämnades till IMY.  

Överträdelsen har även pågått under en längre tid, mellan oktober 2018 och den 
tidpunkt då IMY kontaktade Trygg-Hansa och påtalade bristen i februari 2021. Trygg-
Hansa fick genom ett externt tips i november 2020 information om bristerna i 
säkerheten som hade kunnat användas för att åtgärda bristerna och därigenom 
minska integritetsriskerna för enskilda. Trygg-Hansa förmådde dock inte använda 
informationen för att åtgärda bristerna. Överträdelsen har gällt Trygg-Hansas 
kärnverksamhet, där Trygg-Hansa kan förutsättas ha kunskap om risker och krav för 
skyddet av personuppgifter.  

Av EDPB:s riktlinjer framgår att tillsynsmyndigheten ska bedöma om överträdelsen är 
av låg, medel, eller hög allvarlighetsgrad. 7   

IMY har konstaterat att överträdelsen är så allvarlig att den även utgör en överträdelse 
av den grundläggande principen om integritet och konfidentialitet enligt artikel 5.1 f i 

6 Baserat på växelkursen den 23 augusti 2023, publicerad på riksbanken.se 
7 EDPB:s riktlinjer Guidelines 04/2022 on the calculation of administrative fines under the GDPR, punkt 60. 

 

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

11(12) 

 

dataskyddsförordningen vilket innebär att det den maximala sanktionsavgift är 4 
procent av årsomsättningen istället för 2 procent som gäller vid överträdelse av artikel 
32. IMY bedömer sammantaget, att den aktuella överträdelsen har en medelhög 
allvarlighetsgrad inom spannet för överträdelser av artikel 5.1 f 
dataskyddsförordningen. 

Trygg-Hansa har vidtagit ett antal åtgärder innan och efter att bristerna identifierades. 
Trygg-Hansa har bland annat låtit genomföra två av varandra oberoende 
penetrationstester av två olika externa säkerhetsbolag och inlett åtgärder i syfte att 
förbättra rutinerna för testaktiviteter. Trygg-Hansa har vidare beslutat att etablera ett 
arkitekturråd med säkerhetskontroll och kodgranskning vid utveckling, beslutat att 
genomföra ytterligare utbildning för anställda inom kundtjänst samt för utvecklare och 
testare. Trygg-Hansa har också lämnat viss information till registrerade om det 
inträffade. Denna och övriga åtgärder som beskrivits av Trygg-Hansa genomfördes 
dock efter att IMY kontaktade bolaget för att informera om bristen, och går inte utöver 
vad som kan förväntas. Åtgärderna är inte av sådan karaktär att de påverkar IMY:s 
bedömning i ärendet i förmildrande riktning.  

Sanktionsavgiften ska vara effektiv, proportionerlig och avskräckande  

Den administrativa sanktionsavgiften ska vara effektiv, proportionerlig och 
avskräckande. Det innebär att beloppet ska bestämmas så att den administrativa 
sanktionsavgiften leder till rättelse, att den ger en preventiv effekt och att den 
dessutom är proportionerlig i förhållande till såväl aktuella överträdelser som till 
tillsynsobjektets betalningsförmåga.  

Vid proportionalitetsbedömningen väger IMY in att Trygs årsomsättning har höjts 
betydande med anledning av förvärv av bolag som inte ingick i bolagets samlade 
omsättning vid tidpunkten för överträdelsen.  

IMY tillmäter därtill stor betydelse till det faktum att överträdelsen, såvitt framkommit i 
ärendet, enbart skett i den svenska filialen. Att utgå enbart från koncernens omsättning 
i detta fall, där överträdelsen berört en begränsad del av verksamheten, skulle 
medföra att sanktionsavgiften sätts allt för högt i förhållande till vad som inträffat. IMY 
ser därför skäl att vid en proportionalitetsbedömning, med hänsyn tagen till den 
omsättning för Moderna Försäkringar som Trygg-Hansa redogjort för, fastställa 
sanktionsavgiften till ett avsevärt lägre belopp än vad en bedömning enbart baserat på 
Trygs omsättning hade resulterat i.      

IMY bestämmer utifrån en samlad bedömning att Trygg-Hansa ska betala en 
administrativ sanktionsavgift på 35 miljoner kronor. 

Detta beslut har fattats av generaldirektören Lena Lindgren Schelin efter föredragning 
av juristen Evelin Palmér. Vid den slutliga handläggningen har även rättschefen David 
Törngren och enhetschefen Catharina Fernquist samt it- och 
informationssäkerhetsspecialisten Magnus Bergström medverkat.  

Lena Lindgren Schelin, 2023-08-28   (Det här är en elektronisk signatur) 
 

 

Integritetsskyddsmyndigheten 
 

Diarienummer: DI-2021-1905 
Datum: 2023-08-28 
 

12(12) 

 

Hur man överklagar  

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag ni fick 
del av beslutet. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning.  

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida.  

  

