1(8) 

Barn- och utbildningsnämnden i Östersunds kommun 
 
 
  

Diarienummer: 
IMY-2023-1647 

Ert diarienummer: 
BOUN 00070-2023 

Datum: 
2023-11-28 

Beslut efter tillsyn enligt 
dataskyddsförordningen - Barn- och 
utbildningsnämnden i Östersunds 
kommun 

Integritetsskyddsmyndighetens beslut 

Integritetsskyddsmyndigheten konstaterar att Barn- och utbildningsnämnden i 
Östersunds kommun (nämnden) brustit i sin skyldighet enligt artikel 35.1 i 
dataskyddsförordningen1 att genomföra en konsekvensbedömning innan tjänsten 
Google Workspace for Education (Google Workspace) började användas i 24 av 
kommunens skolor hösten 2020. 

Integritetsskyddsmyndigheten beslutar med stöd av 6 kap. 2 § dataskyddslagen2 och 
artiklarna 58.2 och 83 i dataskyddsförordningen att Barn- och utbildningsnämnden i 
Östersunds kommun ska betala en administrativ sanktionsavgift på 300 000 
(trehundratusen) kronor för överträdelsen av artikel 35.1 i dataskyddsförordningen. 
Redogörelse för tillsynsärendet 

Integritetsskyddsmyndigheten (IMY) har inlett tillsyn mot nämnden i syfte att granska 
om nämnden brustit i sin skyldighet enligt artikel 35.1 i dataskyddsförordningen att 
genomföra en konsekvensbedömning innan tjänsten Google Workspace började 
användas i 24 av kommunens skolor under hösten 2020.  

Nämnden har i yttrande till IMY den 1 mars 2023, som kompletterades den 23 mars 
2023, i huvudsak uppgett följande.  

Under 2014 genomförde Regionförbundet i Jämtlands län en PUL-bedömning och 
riskanalys av Google Apps for Education, numera Google Workspace for Education. 
Sammanfattningsvis konstaterades att riskanalysen inte påvisade tillräckliga risker 
som kunde motivera att verksamheten skulle avstå från att använda molntjänsten. I 
maj 2020 fattade kommunen beslut om att migrera tjänsten till en egen domän och i 
juni 2020 startades tjänsten upp i kommunens egna IT-miljö. Nämnden har efter 
migreringen konstaterat att hanteringen brustit i fråga om upprättande av en ny 

 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
2 Lagen (2018:218) med kompletterande bestämmelser till EU:s dataskyddsförordning. 
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: IMY-2023-1647 
Datum: 2023-11-28 
 

2(8) 

 

konsekvensbedömning samt risk- och sårbarhetsanalys. Trots att bedömningen i och 
med migreringen resulterade i samma risker som vid analysen 2014 borde 
dokumentation ha upprättats utifrån gällande lagstiftning och den omständigheten att 
tjänsten flyttats till en egen domän. Nämnden har påbörjat en utbildningsinsats för 
systemadministratörer på IT-enheten som arbetar specifikt med tjänsten. Vid 
tidpunkten för nämndens yttrande hade utbildningen kommit halvvägs och det kunde 
redan då konstateras att tjänsten inte skötts enligt de instruktioner som nämnden fått. 
När utbildningen slutförts är nästa steg i åtgärdsplanen att genomföra en audit av 
tjänsten för att klarlägga vilka säkerhetsbrister som finns i systemet och därmed få ett 
underlag för vilka åtgärder som måste vidtas. Auditen är en del av konsultationen i den 
konsekvensbedömning som påbörjats. Eftersom auditen inte är färdigställd är 
konsekvensbedömningen inte heller det.    

Google Workspace har använts i Östbergsskolan och i 23 skolor till i Östersunds 
kommun. Nämnden är personuppgiftsansvarig för behandlingen av personuppgifter vid 
användandet av tjänsten i dessa skolor. Google Workspace har använts för 
undervisning och kommunikation. Personalen delar ut planering och uppgifter till 
elever och elever ges möjlighet att lämna in skoluppgifter. Under pandemin har även 
funktionen Meet använts i viss utsträckning för att möjliggöra fjärrundervisning. 
Tjänsten används även för kommunikation mellan pedagoger och elever i syfte att 
kunna ge återkopplingar rörande skoluppgifter om exempelvis något saknas, behöver 
utvecklas, kompletteras eller liknande. Inga summativa bedömningar eller betyg 
lämnas genom tjänsten. Tjänsten används även för kommunikation mellan elever 
gällande skoluppgifter. Viss kommunikation kan även bestå av mer generell 
information till elever rörande lektioner. 

Personuppgifter i form av förnamn, efternamn, e-postadress, klasstillhörighet och 
grupptillhörighet behandlas i tjänsten. I tjänsten behandlas uppgifter om 5 945 elever 
och 1 303 anställda. Ansvarig klasslärare kan bjuda in vårdnadshavare, som själv 
väljer om de vill acceptera eller neka inbjudan, till tjänsten för att ta del av 
klassuppgifter och veckosammanställningar. Den nuvarande tjänsten startades upp till 
skolstarten 2020, läsåret 2020/2021.  

Nämnden genomförde inte en konsekvensbedömning inför införandet av tjänsten, men 
den har påbörjats och nämnden avvaktar nu konsultation (audit). Den påbörjade 
konsekvensbedömningen innefattar också frågan om användningen av tjänsten 
innebär en överföring av personuppgifter till ett tredje land (dvs. ett land utanför 
EU/EES).  

Nämnden har i samband med slutkommunicering i ärendet inkommit med yttrande 
daterat den 12 september 2023 och uppgett bland annat följande. Den audit som vid 
senaste yttrandetillfället planerades att genomföras, som en del av konsultationen i 
konsekvensbedömningen, har slutförts. De säkerhetsbrister som framkommit i auditen 
har kommunen arbetat med att åtgärda. Utifrån att auditen påvisat många risker, har 
behovet varit stort att försöka arbeta fram lösningar så effektivt som möjligt, utan att 
kvalitén och säkerheten i arbetet påverkas. Många av åtgärderna är redan på plats. 
Nämnden har exempelvis tecknat avtal med Google om utökad licens, vilket bland 
annat innebär att data grundkrypteras, samt möjliggör för kommunens utbildade 
systemadministratörer att arbeta med de säkerhetsinställningar som krävs enligt 
genomförd audit. Likaså är många styrdokument fastställda, utbildningar är under 
framtagande, informationshanteringsplaner uppdaterade, begränsningar för 
lagring/behandling av information samt personuppgifter genomförda och starkare 
krypteringsarbete påbörjat. Nämnden har därefter den 7 november 2023 uppgett att 

Integritetsskyddsmyndigheten 
 

Diarienummer: IMY-2023-1647 
Datum: 2023-11-28 
 

3(8) 

 

konsekvensbedömningen i princip var klar. Det som kvarstod var en fråga kring 
dataflöden. 
Motivering av beslutet 
Konsekvensbedömning   

Tillämpliga bestämmelser m.m. 
Med personuppgiftsansvarig avses, enligt artikel 4.7 i dataskyddsförordningen, en 
fysisk eller juridisk person, offentlig myndighet, institution eller annat organ som 
ensamt eller tillsammans med andra bestämmer ändamålen och medlen för 
behandlingen av personuppgifter.  

Av artikel 35.1 i dataskyddsförordningen framgår att om en typ av behandling, särskilt 
med användning av ny teknik och med beaktande av dess art, omfattning, samman-
hang och ändamål, sannolikt leder till en hög risk för fysiska personers rättigheter och 
friheter ska den personuppgiftsansvarige före behandlingen utföra en bedömning av 
den planerade behandlingens konsekvenser för skyddet av personuppgifter, en så 
kallad konsekvensbedömning.  

I skäl 75 till dataskyddsförordningen anges faktorer som ska beaktas vid bedömningen 
av risken för fysiska personers rättigheter och friheter. En faktor som kan beaktas är 
om behandlingen avser uppgifter som innefattar bedömningar av personliga aspekter 
såsom arbetsprestationer. Vidare ska beaktas om behandlingen innefattar 
personuppgifter om sårbara fysiska personer, framförallt barn, och gäller ett stort antal 
registrerade. I skäl 76 till dataskyddsförordningen anges att risken bör utvärderas på 
grundval av en objektiv bedömning, genom vilken fastställs huruvida behandlingen 
inbegriper en risk eller hög risk. 
 
I artikel 35.3 i dataskyddsförordningen anges exempel på situationer när en 
konsekvensbedömning krävs. Därutöver anges i artikel 35.4 i dataskyddsförordningen 
att tillsynsmyndigheten ska upprätta och offentliggöra en förteckning över det slags 
behandlingsverksamheter som omfattas av kravet på sådan konsekvensbedömning. 
IMY har upprättat en sådan förteckning,3 se bilaga, som baseras på Artikel 29-
gruppens riktlinjer4. Av förteckningen framgår att en konsekvensbedömning avseende 
dataskydd ska göras om den planerade behandlingen uppfyller minst två av följande 
kriterier: 
 

1.  utvärderar eller poängsätter människor, till exempel ett företag som erbjuder 

genetiska tester till konsumenter för att bedöma och förutse risker för 
sjukdomar, ett kreditupplysningsföretag eller ett företag som profilerar 
internetanvändare,  

2.  behandlar personuppgifter i syfte att fatta automatiserade beslut som har 

rättsliga följder eller liknande betydande följder för den registrerade,  

3.  systematiskt övervakar människor, till exempel genom kameraövervakning av 

en allmän plats eller genom att samla in personuppgifter från 
internetanvändning i offentliga miljöer,  

 
3 Dnr DI-2018-13200 
4 Riktlinjer om konsekvensbedömning avseende dataskydd och fastställande av huruvida 
behandlingen ”sannolikt leder till en hög risk” i den mening som avses i förordning 2016/679, antagna den 4 april 
2017 (WP 248 rev. 01).         

Integritetsskyddsmyndigheten 
 

Diarienummer: IMY-2023-1647 
Datum: 2023-11-28 
 

4(8) 

 

4.  behandlar känsliga personuppgifter enligt artikel 9 eller uppgifter som är av 

mycket personlig karaktär, till exempel ett sjukhus som lagrar patientjournaler, 
ett företag som samlar in lokaliseringsuppgifter eller en bank som hanterar 
finansiella uppgifter,  

5.  behandlar personuppgifter i stor omfattning,  
6.  kombinerar personuppgifter från två eller flera behandlingar på ett sätt som 

avviker från vad de registrerade rimligen kunnat förvänta sig, till exempel när 
man samkör register,  

7.  behandlar personuppgifter om personer som av något skäl befinner sig i ett 
underläge eller i beroendeställning och därför är sårbara, till exempel barn, 
anställda, asylsökande, äldre och patienter,  

8.  använder ny teknik eller nya organisatoriska lösningar, till exempel en 

sakernas internet-applikation (Internet of things, IoT), 

9.  behandlar personuppgifter i syfte att hindra registrerade från att få tillgång till 

en tjänst eller ingå ett avtal, till exempel när en bank granskar sina kunder mot 
en databas för kreditupplysning för att besluta om de ska erbjudas lån. 

 
I förteckningen finns ett antal exempel på när två av kriterierna ska anses uppfyllda 
och en konsekvensbedömning alltså måste göras. I ett av dessa exempel anges att 
konsekvensbedömningar ska utföras inom offentlig sektor inför behandling av barns 
personuppgifter i skolverksamhet, om det är ett större antal registrerade (kriterium 5 
och 7). 

Integritetsskyddsmyndighetens bedömning  

Nämnden har uppgett att den är personuppgiftsansvarig för den behandling av 
personuppgifter som sker vid användandet av tjänsten Google Workspace i de aktuella 
skolorna, vilket stöds av utredningen i ärendet. IMY konstaterar att nämnden har 
bestämt ändamål och medel med behandlingen av personuppgifterna. Nämnden är 
därför personuppgiftsansvarig för den aktuella behandlingen.  

Av utredningen i ärendet framgår att en tidigare version av tjänsten, Google Apps for 
Education, användes av nämnden, men inte på en egen domän. Av utredningen 
framgår vidare att Östersunds kommun, i maj 2020, fattade beslut om att migrera den 
nya versionen av tjänsten, Google Workspace, till en egen domän och att tjänsten i 
juni 2020 startades upp i kommunens egen IT-miljö. Under hösten 2020 började 
nämnden använda tjänsten i 24 av kommunens skolor. IMY bedömer att de 
förändringar i användandet av tjänsten, som kommunen fattat beslut om i maj 2020, 
resulterat i en ny personuppgiftsbehandling hos nämnden. 

I artikel 35.1 i dataskyddsförordningen anges att om en typ av behandling sannolikt 
leder till en hög risk för fysiska personers rättigheter och friheter ska den 
personuppgiftsansvarige före behandlingen utföra en bedömning av den planerade 
behandlingens konsekvenser för skyddet av personuppgifter, en så kallad 
konsekvensbedömning. Den fråga som IMY har att bedöma är om det funnits en 
skyldighet att utföra en konsekvensbedömning innan nämnden inledde 
personuppgiftsbehandlingen under hösten 2020.   

För att fastställa vilka behandlingar som sannolikt leder till en hög risk ska 
tillsynsmyndigheten, enligt artikel 35.4 i dataskyddsförordningen, upprätta en 
förteckning över behandlingar där en konsekvensbedömning krävs. IMY har som 

Integritetsskyddsmyndigheten 
 

Diarienummer: IMY-2023-1647 
Datum: 2023-11-28 
 

5(8) 

 

nämnts ovan upprättat en sådan förteckning5 som baseras på Artikel 29-gruppens 
riktlinjer6. Av förteckningen framgår att konsekvensbedömningar ska göras om en 
personuppgiftsbehandling uppfyller minst två av de kriterier som anges i förteckningen. 
I förteckningen finns ett antal exempel på när två av kriterierna ska anses uppfyllda 
och en konsekvensbedömning alltså måste göras. I ett av dessa exempel anges att 
konsekvensbedömningar ska utföras inom offentlig sektor inför behandling av barns 
personuppgifter i skolverksamhet, om det är ett större antal registrerade (kriterium 5 
och 7). 

IMY konstaterar att den i ärendet aktuella behandlingen är en sådan behandling som 
anges i det nämnda exemplet. Behandlingen utförs i skolverksamhet och rör ett stort 
antal registrerade som i huvudsak är barn. Barnen befinner sig i egenskap av elever i 
en utsatt position i förhållande till den personuppgiftsansvarige. Vidare har 
behandlingen avsett anställda som befinner sig i ett beroendeförhållande gentemot 
nämnden. Behandlingen har dessutom till viss del innefattat återkoppling på 
skoluppgifter vilket får anses utgöra en utvärdering av de registrerades prestationer. 
IMY bedömer att den aktuella behandlingen, med beaktande av dess art, omfattning, 
sammanhang och ändamål, sannolikt har inneburit en hög risk för de registrerades fri- 
och rättigheter. Nämnden hade således en skyldighet att genomföra en 
konsekvensbedömning innan behandlingen inleddes hösten 2020.  

Av utredningen framgår att nämnden inte utförde en konsekvensbedömning innan 
Google Workspace började användas i de aktuella skolorna hösten 2020 samt att 
arbetet med att genomföra en konsekvensbedömning ännu inte slutförts. 

IMY bedömer mot den bakgrunden att nämnden brustit i sin skyldighet enligt artikel 
35.1 i dataskyddsförordningen att genomföra en konsekvensbedömning innan tjänsten 
Google Workspace började användas i 24 skolor i Östersunds kommun under hösten 
2020. 

Val av ingripande 

Tillämpliga bestämmelser  
Vid överträdelser av dataskyddsförordningen har IMY ett antal korrigerande 
befogenheter att tillgå enligt artikel 58.2 a–j i dataskyddsförordningen, bland annat 
reprimand, föreläggande och sanktionsavgifter.  

Av artikel 83.2 i dataskyddsförordningen framgår att IMY ska påföra administrativa 
sanktionsavgifter utöver eller i stället för de andra åtgärder som avses i artikel 58.2 
beroende på omständigheterna i det enskilda fallet. Medlemsstaterna får fastställa 
regler för om och i vilken utsträckning administrativa sanktionsavgifter kan påföras 
offentliga myndigheter. Det framgår av artikel 83.7 i dataskyddsförordningen. Av 6 kap. 
2 § dataskyddslagen framgår att IMY får ta ut sanktionsavgifter av myndigheter vid 
överträdelser som avses i artikel 83.4, 83.5 och 83.6 i dataskyddsförordningen och att 
artikel 83.1, 83.2 och 83.3 i förordningen då ska tillämpas.  

I artikel 83.2 i dataskyddsförordningen anges de faktorer som ska beaktas vid beslut 
om administrativa sanktionsavgifter ska påföras och vid bestämmande av avgiftens 
storlek. Om det är fråga om en mindre överträdelse får IMY enligt skäl 148 till 

 
5 Dnr DI-2018-13200 
6 Riktlinjer om konsekvensbedömning avseende dataskydd och fastställande av huruvida 
behandlingen ”sannolikt leder till en hög risk” i den mening som avses i förordning 2016/679, antagna den 4 april 
2017 (WP 248 rev. 01).         

Integritetsskyddsmyndigheten 
 

Diarienummer: IMY-2023-1647 
Datum: 2023-11-28 
 

6(8) 

 

dataskyddsförordningen utfärda en reprimand istället för att påföra en sanktionsavgift. 
De faktorer som anges i artikel 83.2 i dataskyddsförordningen ska beaktas även vid 
bestämmandet av sanktionsavgiftens storlek. Varje tillsynsmyndighet ska säkerställa 
att påförandet av administrativa sanktionsavgifter i varje enskilt fall är effektivt, 
proportionellt och avskräckande. Det framgår av artikel 83.1 i dataskyddsförordningen.  

Sanktionsavgift ska påföras  
IMY har bedömt att nämnden har brustit i sin skyldighet enligt artikel 35.1 i 
dataskyddsförordningen att genomföra en konsekvensbedömning innan tjänsten 
Google Workspace började användas.  

IMY konstaterar att behandlingen har innefattat 5 945 barn, vars personuppgifter är 
särskilt skyddsvärda samt att uppgifterna behandlas i ett sammanhang där barnen i 
egenskap av elever befinner sig i beroendeställning till den personuppgiftsansvarige. 
Vidare beaktar IMY att konsekvensbedömningen ännu inte slutförts trots att ca tre år 
har gått sedan behandlingen inleddes hösten 2020. IMY konstaterar vidare att 
underlåtelsen inneburit en förhållandevis hög grad av oaktsamhet eftersom det varit 
tydligt att behandlingen omfattades av kravet på konsekvensbedömning bland annat 
utifrån IMY:s förteckning enligt artikel 35.4. IMY bedömer därför att nämnden ska 
påföras en administrativ sanktionsavgift för överträdelsen. 

Sanktionsavgiftens storlek 
För överträdelser av bland annat artikel 35 i dataskyddsförordningen får 
sanktionsavgiften för offentliga myndigheter uppgå till högst 5 000 000 kronor. Det 
framgår av 6 kap. 2 § dataskyddslagen samt artikel 83.4 i dataskyddsförordningen. Vid 
bestämmande av sanktionsavgiftens storlek ska IMY beakta de omständigheter som 
anges i artikel 83.2 samt säkerställa att den administrativa sanktionsavgiften är 
effektiv, proportionell och avskräckande. 

I bedömningen av överträdelsens allvarlighet beaktar IMY i enlighet med artikel 83.2 g 
i dataskyddsförordningen att behandlingen har omfattat uppgifter om barn, som är 
särskilt skyddsvärda enligt dataskyddsförordningen. Behandlingen har även till viss del 
innefattat särskilt skyddsvärda uppgifter som återkoppling på skoluppgifter.  

När det gäller överträdelsens karaktär, svårighetsgrad och varaktighet enligt artikel 
83.2 a i dataskyddsförordningen framgår av utredningen att det gått ca tre år sedan 
behandlingen inletts utan att nämnden slutfört konsekvensbedömningen. Vidare 
framgår att behandlingen har berört ett stort antal registrerade, såväl elever som 
anställda. Dessutom har tjänsten använts inom skolan – dvs. en verksamhet där den 
registrerade eleven befinner sig i en beroendeställning och utsatt position i förhållande 
till den personuppgiftsansvarige. Behandlingen har även avsett anställda som befinner 
sig i ett beroendeförhållande gentemot nämnden 

IMY konstaterar vidare att nämnden varit medveten om att den inte har genomfört en 
konsekvensbedömning och att nämnden anser att den skulle genomfört en sådan 
bedömning. IMY konstaterar att denna underlåtelse inneburit en förhållandevis hög 
grad av oaktsamhet eftersom det varit tydligt att behandlingen omfattades av kravet på 
konsekvensbedömning bland annat utifrån IMY:s förteckning enligt artikel 35.4. 

IMY konstaterar vidare att behandling av personuppgifter i en molntjänst som 
tillhandahålls av ett amerikanskt bolag sannolikt inneburit risk för att personuppgifterna 
överförs till tredjeland utan en skyddsnivå som är väsentligt likvärdig med den nivå 

Integritetsskyddsmyndigheten 
 

Diarienummer: IMY-2023-1647 
Datum: 2023-11-28 
 

7(8) 

 

som garanteras inom unionen genom dataskyddsförordningen om inte särskilda 
skyddsåtgärder vidtas.  

Utöver bedömningen av överträdelsens allvar ska IMY bedöma om det föreligger 
några försvårande eller förmildrande omständigheter som får betydelse för 
sanktionsavgiftens storlek. De åtgärder nämnden vidtagit efter att IMY inlett insyn, 
vilka framgår av yttrande från den 12 september 2023, bedömer IMY inte som 
förmildrande. Detta då det är fråga om åtgärder nämnden borde ha fastställt och 
genomfört innan tjänsten började användas. IMY bedömer att det saknas ytterligare 
försvårande eller förmildrande omständigheter, utöver de som beaktas vid 
bedömningen av allvarlighetsgraden ovan, som påverkar sanktionsavgiftens storlek. 

IMY bestämmer utifrån en samlad bedömning av omständigheterna i ärendet att Barn- 
och utbildningsnämnden i Östersunds kommun ska betala en administrativ 
sanktionsavgift på 300 000 kronor. IMY bedömer att detta belopp är effektivt, 
proportionerligt och avskräckande. 

IMY konstaterar att nämnden uppgett att konsekvensbedömningen är i princip klar och 
att det därför saknas skäl att förelägga nämnden att genomföra en konsekvens-
bedömning. 

 

Detta beslut har fattats av vikarierande generaldirektören Karin Lönnheden efter 
föredragning av juristen Nina Hellgren. Vid den slutliga handläggningen har även 
rättschefen David Törngren, juristen Cecilia Agnehall och enhetschefen Nidia 
Nordenström medverkat. 

 

Karin Lönnheden, 2023-11-28   (Det här är en elektronisk signatur) 

Bilaga 
Förteckning enligt artikel 35.4 i dataskyddsförordningen 
Information om betalning av sanktionsavgift  
 
Kopia till 
Nämndens dataskyddsombud  

 

Integritetsskyddsmyndigheten 
 

Diarienummer: IMY-2023-1647 
Datum: 2023-11-28 
 

8(8) 

 

Hur man överklagar  

Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
senast tre veckor från den dag ni fick del av beslutet. Om ni är en part som företräder 
det allmänna ska överklagandet dock ha kommit in inom tre veckor från den dag då 
beslutet meddelades. Om överklagandet har kommit in i tid sänder IMY det vidare till 
Förvaltningsrätten i Stockholm för prövning.  

Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida. 
 

