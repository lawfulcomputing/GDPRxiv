1(11) 

CDON AB 
Södergatan 22, 6 tr,  
211 34 Malmö 
 

Diarienummer: 
DI-2020-10549 
 

Datum: 
2023-03-31 

Beslut efter tillsyn enligt 
dataskyddsförordningen – CDON AB 

Integritetsskyddsmyndigheten beslut 

Integritetsskyddsmyndigheten konstaterar att CDON AB har behandlat personuppgifter 
i strid med: 

•  artiklarna 5.1 c och 12.6 i dataskyddsförordningen1 genom att ha begärt in 

ytterligare information av klagandena i klagomål 1–3 och 6-7 när de begärt att 
få sina personuppgifter raderade, utan att behandlingen varit nödvändig för 
att bekräfta klagandenas identitet. 
 
artikel 12.2 i dataskyddsförordningen genom att använda sig av en 
betungande verifieringsmetod gentemot klagandena i klagomål 1–3 och 6-7. 
Bolaget har därmed inte i tillräcklig mån underlättat för klagandena att utöva 
sin rätt till radering enligt artikel 17 i dataskyddsförordningen. 

• 

IMY ger CDON AB en reprimand enligt artikel 58.2 b i dataskyddsförordningen för 
överträdelse av artiklarna 5.1 c, 12.6 och 12.2 i dataskyddsförordningen.   
Redogörelse för tillsynsärendet 

Handläggningen 
IMY har inlett tillsyn beträffande CDON AB (CDON eller bolaget) med anledning av sju 
klagomål. Klagomålen har lämnats över till IMY, i egenskap av ansvarig 
tillsynsmyndighet enligt artikel 56 i dataskyddsförordningen. Överlämningen har skett 
från tillsynsmyndigheten i de länder där klagandena har lämnat in sina klagomål 
(Finland och Danmark) i enlighet med förordningens bestämmelser om samarbete vid 
gränsöverskridande behandling.  

Handläggningen vid IMY har skett genom skriftväxling. Mot bakgrund av att det gäller 
klagomål rörande gränsöverskridande behandling har IMY använt sig av de 
mekanismer för samarbete och enhetlighet som finns i kapitel VII i 
dataskyddsförordningen. Berörda tillsynsmyndigheter har varit 
dataskyddsmyndigheterna i Danmark, Norge och Finland. 

 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Page 1 of 11Integritetsskyddsmyndigheten 
 

Diarienummer: DI-2020-10549 
Datum: 2023-03-31 
 

2(11) 

 

Klagomålen 
Sammanfattning av klagomålen 
Sammanfattningsvis framgår följande av klagomålen. Klagandena har begärt att deras 
personuppgifter ska raderas. Bolaget har svarat att en begäran endast kan hanteras 
om den enskilde inkommer med uppgift om födelsedatum, adress, kundnummer, 
information om senaste inköp såsom ordernummer och information om betalsätt 
inklusive de fyra sista siffrorna i kreditkortsnumret vid kortbetalning. Flera av de 
klagande menar att deras inköp ligger så långt tillbaka i tiden att de inte kunnat 
återfinna alla de efterfrågade uppgifterna. Klagandena ifrågasätter att samtliga av de 
efterfrågade uppgifterna är nödvändiga för att bekräfta deras identitet och hantera 
deras begäranden.  

Vad klaganden och CDON har uppgett i respektive klagomål 
Klagomål 1 (Finland med nationellt diarienummer 2529/182/2018) 
Klaganden har den 28 maj 2018 inkommit med en begäran om radering av sina 
personuppgifter. Bolaget har svarat att en begäran endast kan hanteras om den 
klaganden inkommer med födelsedatum, adress, kundnummer, ordernummer och 
beroende på betalningsmetod för senaste beställningen följande uppgift:  

• 
• 
• 

om faktura: pris och referensnummer  
om kortbetalning: de fyra sista siffrorna i kreditkortsnumret 
om direktbetalning: referensnummer och kvitto 

Klaganden uppger sammanfattningsvis att hon inte kan komma ihåg eller återfinna de 
av bolaget begärda uppgifterna eftersom beställningen gjordes för 5–10 år sedan. 

Klagomål 2 (Finland med nationellt diarienummer 2537/154/2018) 
Klaganden har den 25 maj 2018 inkommit med en begäran om radering av sina 
kunduppgifter. Bolaget har svarat att det kräver uppgift om födelsedatum, 
kundnummer, ordernummer och betalningsmetod för den senaste beställningen. 
Klaganden anser att det är orimligt att behöva svara på dessa frågor för att kunna 
tillvarata sina rättigheter. Klaganden har inte kvar de av bolaget begärda uppgifterna 
och har använt den e-post vid begäran om radering som var kopplad till klagandens 
kundkonto. 

Klagomål 3 (Finland med nationellt diarienummer 2648/182/2018) 
Klaganden har den 31 maj 2018 kontaktat den finska dataskyddsmyndigheten efter att 
ha begärt tillgång till och radering av sina uppgifter hos bolaget. Bolaget har den 29 
maj 2018 som svar på klagandens begäran angett att för att kunna verifiera klaganden 
som kund behövs av säkerhetsskäl uppgift om klagandens adress, kundnummer, 
ordernummer från senaste beställningen och beroende på betalningsmetod för den 
senaste beställningen följande uppgift: 

• 
• 
• 

om faktura: pris och referensnummer  
om kortbetalning: de fyra sista siffrorna i kreditkortsnumret 
om direktbetalning: referensnummer och kvitto  

Klaganden anför att det var länge sedan klaganden köpte något från bolaget och att 
klaganden inte har kvar de uppgifter som bolaget kräver. Vidare uppges att bolaget 
inte verkar radera uppgifterna utan att få svar på sina detaljerade frågor vid en 
begäran om radering.   

Page 2 of 11Integritetsskyddsmyndigheten 
 

Diarienummer: DI-2020-10549 
Datum: 2023-03-31 
 

3(11) 

 

Klagomål 4 (Finland med nationellt diarienummer 2664/182/2018) 
Klaganden har den 31 maj 2018 vänt sig till den finska dataskyddsmyndigheten efter 
att ha begärt radering hos bolaget. Det var 5–10 år sedan klaganden beställde något 
från bolaget. För att få sina uppgifter raderade behöver klaganden tillhandahålla 
uppgifter från sitt köp som genomfördes för flera år sedan. Klaganden behöver även 
uppge personuppgifter som inte tidigare behövts för att genomföra ett köp. Bolaget har 
i sitt svar till klaganden informerat om att det finns en rätt att få tillgång till och att 
radera personuppgifter men att bolaget har rätt att bevara vissa personuppgifter för 
bokföringsändamål. För att tillmötesgå en begäran behöver bolaget av säkerhetsskäl 
få uppgift om klagandens födelsedatum, adress, kundnummer, ordernummer från 
senaste beställningen och beroende på betalningsmetod för den senaste beställningen 
följande uppgift: 

• 
• 
• 

om faktura: pris och referensnummer  
om kortbetalning: de fyra sista siffrorna i kreditkortsnumret 
om direktbetalning: referensnummer och kvitto 

Bolaget har uppgett att de inte kan verifiera vilket datum klagomålet inkom till bolaget 
eller vilket datum bolaget begärde kompletterande uppgifter från den klagande. 
Eftersom klaganden inte varit aktiv kund hos CDON under de två till fem senaste åren 
bekräftar CDON även att klagandenas personuppgifter gallrats från CDON:s system 
och att inga uppgifter om klaganden finns kvar.  

Klagomål 5 (Finland med nationellt diarienummer 2478/153/2018) 
Klaganden har kontaktat den finska dataskyddsmyndigheten efter att ha begärt 
radering av sina uppgifter hos bolaget. Bolaget har informerat klaganden om att det 
finns en rätt att få tillgång till och att radera personuppgifter men att bolaget har rätt att 
bevara vissa personuppgifter för bokföringsändamål. För att tillmötesgå en begäran 
behöver bolaget av säkerhetsskäl få uppgift om klagandens födelsedatum, adress, 
kundnummer, ordernummer från senaste beställningen och beroende på 
betalningsmetod för den senaste beställningen följande uppgift: 

• 
• 
• 

om faktura: pris och referensnummer  
om kortbetalning: de fyra sista siffrorna i kreditkortsnumret 
om direktbetalning: referensnummer och kvitto 

Klaganden kommer inte ihåg när en beställning gjordes från bolaget och hur köpet 
betalades. Det är över ett år sedan något beställdes. 

Bolaget har uppgett att de inte kan verifiera vilket datum klagomålet inkom till bolaget 
eller vilket datum bolaget begärde kompletterande uppgifter från den klagande. 
Eftersom klaganden inte varit aktiv kund hos CDON under de två till fem senaste åren 
bekräftar CDON även att klagandenas personuppgifter gallrats från CDON:s system 
och att inga uppgifter om klaganden finns kvar.  

Klagomål 6 (Finland med nationellt diarienummer 2814/154/2018) 
Klaganden har vänt sig med ett klagomål till den finska dataskyddsmyndigheten efter 
en begäran om radering hos bolaget den 21 maj 2018. Klaganden uppger att bolaget 
gör det svårt att utöva rätten till radering genom att efterfråga information som man 
inte ska behöva spara som kund. Processen bidrar till att det tar lång tid att få 
personuppgifter raderade. Bolaget har i sitt svar till klaganden den 29 maj 2018 krävt 
information om födelsedatum, adress, kundnummer samt ett av följande: 

Page 3 of 11Integritetsskyddsmyndigheten 
 

Diarienummer: DI-2020-10549 
Datum: 2023-03-31 
 

4(11) 

 

• 
• 

ordernummer från senaste beställningen,  
beroende på betalningsmetod för den senaste beställningen följande uppgift: 

o  om faktura: pris och referensnummer  
o  om kortbetalning: de fyra sista siffrorna i kreditkortsnumret 
o  om direktbetalning: referensnummer och kvitto 

Klagomål 7 (Danmark med nationellt diarienummer 2018-31-0638) 
Klaganden uppger sig ha försökt radera sitt kundkonto online på cdon.dk genom att 
använda sig av en hyperlänk http://cdon.dk/. Bolaget har svarat klaganden den 29 maj 
2018 och krävt information om födelsedatum, adress, kundnummer, ordernummer från 
senaste beställningen och betalningsmetod för den senaste beställningen inklusive de 
fyra sista siffrorna i kreditkortsnumret. Klaganden uppger bl.a. att bolaget kräver fler 
uppgifter vid utövandet av rätten till radering än vid skapandet av kundkontot. 
Klaganden har använt samma e-postadress vid begäran om radering som vid 
skapandet av kundkontot hos bolaget.  

Vad CDON AB har uppgett i övrigt 
CDON AB har i huvudsak uppgett följande.  

Klagomålen 
Av de inkomna klagomålen har CDON kunnat identifiera sex av sju klaganden mot 
upplysningar i sina system. Vad gäller dessa sex klagande konstaterar CDON att de är 
personuppgiftsansvarig för den behandling av personuppgifter som klagomålen avser.  
Vad avser det sjunde klagomålet (2478/153/2018) har bolaget uppgett att klaganden 
inte kunnat identifieras men att det är möjligt att den klagande har haft en kundrelation 
med CDON under en annan e-postadress än den som angivits i det 
klagomål som sänts till tillsynsmyndigheten. 
 
I samband med att klagandena har begärt radering har de till CDON inkommit med 
namn och e-postadress. CDON har dock bedömt att endast dessa två uppgifter inte är 
tillräckliga för att säkerställa klagandenas identitet. CDON har, med stöd av artikel 12.6 
i dataskyddsförordningen, därför begärt kompletterande uppgifter från samtliga 
klagande. Utöver namn och e-postadress har CDON begärt följande uppgifter för att 
säkerställa klagandenas identitet: 

• 
• 
• 
• 
• 

födelsedatum,  
folkbokföringsadress, 
kundnummer,  
ordernummer för senaste order, och 
betalsätt vid senaste order. 

Därutöver har klagandena behövt lämna följande information om betalsätt:   

• 
• 
• 

vid fakturaköp: pris samt referensnummer,  
vid kortbetalning: kortets fyra sista siffror,  
vid direktbetalning: referens- eller fakturanummer.  

Befintliga rutiner 
CDON ser i sammanhanget mycket allvarligt på de klagomål som inkommit gällande 
svårigheter för registrerade att utöva sina rättigheter enligt dataskyddsförordningen 
och har löpande arbetat med att förbättra sina rutiner för identifiering vid begäran om 
registerutdrag eller radering. Sedan 2018, då klagomålen inkom, har 
identifieringsprocessen granskats och förtydligats. Under årens gång har CDON 
arbetat för att förbättra hanteringen och säkerställa en enkel och säker process vid 

Page 4 of 11Integritetsskyddsmyndigheten 
 

Diarienummer: DI-2020-10549 
Datum: 2023-03-31 
 

5(11) 

 

förfrågningar om radering. Kunder som vill begära radering eller tillgång hänvisas till 
att kontakta bolaget på kunddata@cdon.com. I samband med att en registrerad 
kontaktar bolaget med en begäran om radering meddelar bolaget den registrerade att 
den registrerades e-post inom kort kommer att avregistreras från CDON:s nyhetsbrev 
(om sådan prenumeration är aktiverad). För att få sitt konto raderat efterfrågar i 
dagsläget CDON att kunden besvarar två säkerhetsfrågor (en vardera från kategori 1 
respektive 2) för att CDON ska kunna säkerställa att den person som hör av sig är rätt 
registrerad. De registrerade får välja att besvara en fråga från respektive 
säkerhetskategori av frågor som CDON tillhandahåller. Detta innebär att de 
registrerade behöver besvara endast en av följande säkerhetsfrågor i kategori 1. Enligt 
kontrollfrågorna i kategori 1 ska kunder uppge födelsedatum2, folkbokföringsadress 
eller kundnummer hos CDON.com. Därefter behöver de registrerade besvara endast 
en av följande säkerhetsfrågor i kategori 2. Kontrollfrågorna i kategori 2 är kopplade till 
senaste ordern där kunden antingen uppger ordernummer eller beroende på betalsätt 
anger en av följande uppgifter: vid faktura; summa samt OCR-nummer, vid 
kortbetalning: de fyra sista siffrorna på kortet och vid direktbetalning; transaktions-id 
eller faktura-id.  

För det fall en kund inte vill eller kan besvara de säkerhetsfrågor som efterfrågas 
erbjuds den registrerade också möjligheten att kontakta kundtjänst för uppföljning och 
utredning av alternativa säkerhetsfrågor för att försöka hitta ett annat sätt att verifiera 
kundens identitet. CDON anser att det är nödvändigt med minst två ytterligare 
upplysningar utöver namn och e-postadress från kunder enligt bolagets nya rutin för 
att med tillräcklig säkerhet kunna verifiera att det är rätt person som framställer en 
begäran. CDON:s rutin för identifiering och verifiering av den registrerade innebär inte 
att ny information samlas in om den registrerade. CDON begär endast att få två olika 
uppgifter verifierade mot de uppgifter som CDON redan behandlar om den 
registrerade med laglig grund för att kunna verifiera den registrerades identitet. 

Bolagets gallringsrutiner 
CDON har redogjort för att de har en rutin för gallring av mejl och en annan rutin för 
gallring av personuppgifter. CDON:s rutin för gallring av mejl innebär att samtliga mejl 
inkomna till CDON:s kunddata-box dvs. kunddata@cdon.com, dit kunder blir 
hänvisade om de har önskemål om radering eller registerutdrag, gallras och raderas 
efter 14 månader från det datum då mejlen inkom till CDON. Gallring av kundprofiler 
på CDON sker för närvarande baserat på konsumenträttsliga förpliktelser i olika länder 
till exempel efter tre år i Sverige. CDON bekräftar därmed att samtliga klagandes 
personuppgifter raderats hos CDON. 
Motivering av beslut 
Tillämpliga bestämmelser 

För att personuppgiftbehandling ska vara förenlig med dataskyddsförordningen krävs 
bland annat att behandlingen uppfyller kraven gällande de principer om behandling av 
personuppgifter som anges i artikel 5 i dataskyddsförordningen,3 bland annat principen 
om uppgiftsminimering (artikel 5.1 c) och principen om ansvarsskyldighet (artikel 5.2).  

 
2 Sedan den 22 januari 2021 samlar CDON endast in födelsenummer (om den registrerade väljer att komplettera med 
den uppgiften i säkerhetsfråga 1) och inte det fulla personnumret (dnr DI-2020-10549-18 s.2).  
3 Se EU-domstolens dom Valsts ieņēmumu dienests, C-175/20, EU:C:2022:124, punkt 50, med där angiven 
rättspraxis. 

Page 5 of 11Integritetsskyddsmyndigheten 
 

Diarienummer: DI-2020-10549 
Datum: 2023-03-31 
 

6(11) 

 

Enligt artikel 5.1 c i dataskyddsförordningen ska personuppgifterna vara adekvata, 
relevanta och inte för omfattande i förhållande till de ändamål för vilka de behandlas 
(principen om uppgiftsminimering). 

I enlighet med den ansvarsprincip som stadgas i artikel 5.2 i dataskyddsförordningen 
måste den personuppgiftsansvarige kunna visa att punkt 1 i denna artikel efterlevs, 
dvs. har bevisbördan för detta.4 

Enligt artikel 11.2 i dataskyddsförordningen gäller att om den personuppgiftsansvarige, 
i de fall som avses i punkt 1 i denna artikel, kan visa att denne inte är i stånd att 
identifiera den registrerade, ska den personuppgiftsansvarige om möjligt informera den 
registrerade om detta. I sådana fall ska artiklarna 15–20 inte gälla, förutom när den 
registrerade för utövande av sina rättigheter i enlighet med dessa artiklar 
tillhandahåller ytterligare information som gör identifieringen möjlig. 

Enligt artikel 12.2 i dataskyddsförordningen ska den personuppgiftsansvarige 
underlätta utövandet av den registrerades rättigheter i enlighet med artiklarna 15–22. I 
de fall som avses i artikel 11.2 i dataskyddsförordningen får den 
personuppgiftsansvarige inte vägra att tillmötesgå den registrerades begäran om att 
utöva sina rättigheter enligt artiklarna 15–22, om inte den personuppgiftsansvarige 
visar att han eller hon inte är i stånd att identifiera den registrerade. 

I artikel 12.6 i dataskyddsförordningen anges att utan att det påverkar tillämpningen av 
artikel 11 i dataskyddsförordningen får den personuppgiftsansvarige, om denne har 
rimliga skäl att betvivla identiteten hos den fysiska person som lämnar in en begäran 
enligt artiklarna 15–21, begära att ytterligare information som är nödvändig för att 
bekräfta den registrerades identitet tillhandahålls. I Europeiska dataskyddsstyrelsens 
(EDPB) riktlinjer 01/2022 om rätten till tillgång5 framgår följande. 

Om den personuppgiftsansvarige har rimliga skäl att tvivla på den begärande 
personens identitet får denne, såsom anges ovan, begära ytterligare information för 
att bekräfta den registrerades identitet. Den personuppgiftsansvarige måste dock 
samtidigt se till att den inte samlar in fler personuppgifter än vad som är nödvändigt 
för att möjliggöra identifiering av den begärande personen. Därför ska den 
personuppgiftsansvarige göra en proportionalitetsbedömning, som måste ta 
hänsyn till den typ av personuppgifter som behandlas (t.ex. särskilda kategorier av 
uppgifter eller inte), begärans art, det sammanhang i vilket begäran görs samt 
eventuell skada som kan uppstå till följd av otillbörligt utlämnande. Vid 
bedömningen av proportionaliteten bör överdriven uppgiftsinsamling undvikas 
samtidigt som en lämplig nivå av säkerhet vid behandling ska säkerställas.6  

Den personuppgiftsansvarige bör införa ett autentiseringsförfarande (kontroll av 
den registrerades identitet) för att vara säker på identiteten på de personer som 
begär tillgång till sina uppgifter, och säkerställa säkerheten vid behandlingen av en 

 
4 Se EU-domstolens dom Valsts ieņēmumu dienests, C-175/20, EU:C:2022:124, punkt 77 och 81. 
5 Guidelines 01/2022 on data subject rights - Right of access Version 2.0 Adopted on 28 March 2023 (EDPB:s 
Riktlinjer 01/2022 om rätten till tillgång). 
6 EDPB: s Riktlinjer 01/2022, punkt 70, IMY:s översättning; original: ”As indicated above, if the controller has 
reasonable grounds for doubting the identity of the requesting person, it may request additional information to confirm 
the data subject’s identity. However, the controller must at the same time ensure that it does not collect more personal 
data than is necessary to enable authentication of the requesting person. Therefore, the controller shall carry out a 
proportionality assessment, which must take into account the type of personal data being processed (e.g. special 
categories of data or not), the nature of the request, the context within which the request is being made, as well as 
any damage that could result from improper disclosure. When assessing proportionality, it should be remembered to 
avoid excessive data collection while ensuring an adequate level of processing security.“ 

Page 6 of 11Integritetsskyddsmyndigheten 
 

Diarienummer: DI-2020-10549 
Datum: 2023-03-31 
 

7(11) 

 

begäran om tillgång i enlighet med artikel 32, till exempel en säker kanal för de 
registrerade att tillhandahålla ytterligare information. Den metod som används för 
autentisering bör vara relevant, lämplig, proportionerlig och respektera principen 
om uppgiftsminimering. Om den personuppgiftsansvarige inför åtgärder som syftar 
till att identifiera den registrerade som är betungande måste den på lämpligt sätt 
motivera detta och säkerställa efterlevnad av alla grundläggande principer, 
inbegripet uppgiftsminimering och skyldigheten att underlätta utövandet av de 
registrerades rättigheter (artikel 12.2 i dataskyddsförordningen).7 

Integritetsskyddsmyndigheten bedömning  

Klagomålen  
IMY ska enligt artikel 57.1 f i dataskyddsförordningen behandla klagomål och där så är 
lämpligt undersöka den sakfråga klagomålet gäller. Ärendet omfattar sju klagomål. 
IMY har begärt att CDON ska yttra sig över vilka uppgifter bolaget har begärt, 
nödvändigheten av varje enskild uppgift, datum för när begäran om radering mottogs i 
respektive klagomål, datum för när bolaget begärde kompletterande uppgifter för att 
bekräfta identiteten i respektive klagomål samt om klagandena kontaktat bolaget efter 
25 maj 2018.  

Av klagomål 4 (Finland med nationellt diarienummer 2664/182/2018) samt 5 (Finland 
med nationellt diarienummer 2478/153/2018) framgår inget datum för när klagandena 
gjort en begäran om radering hos bolaget eller när bolaget begärde den 
kompletterande informationen. Bolaget har uppgett att de har raderat klagandenas 
personuppgifter i de två enskilda klagomålen i enlighet med sin rutin och kan inte 
verifiera datum för när begäran i respektive klagomål mottogs eller hanterats. IMY 
finner inte skäl att betvivla att CDON har saknat möjlighet att hitta någon information 
om klaganden och deras begäranden om radering. Det har passerat flera år sedan 
klagomålen lämnades till den finska dataskyddsmyndigheten. 

IMY konstaterar att det inte går att dra några säkra slutsatser av vad som har förevarit 
i de två klagandenas fall utifrån vad som har varit möjligt att utreda i klagomålen. Det 
har bland annat, särskilt mot bakgrund av att klagandenas begäranden är hänförliga till 
tiden i nära anslutning till att dataskyddsförordningen började tillämpas, inte varit 
möjligt att utreda om dessa två klagomål omfattas av dataskyddsförordningen. CDON 
har vidare bekräftat att inga personuppgifter om dessa två klaganden längre 
behandlas av bolaget. Mot denna bakgrund finner IMY att sakfrågan i de två 
klagomålen är utredd i den omfattning som är lämplig enligt artikel 57.1 f i 
dataskyddsförordningen. IMY finner därmed inte skäl att utreda dessa två klagomål 
vidare. IMY har följaktligen med utgångspunkt i de resterande fem aktuella klagomålen 
i ärendet dels granskat bolagets agerande i dessa enskilda fall, dels om bolagets 
nuvarande rutin är förenlig med dataskyddsförordningen.  

 
7 EDPB:s Riktlinjer 01/2022,punkt 71, IMY:s översättning, original; “The controller should implement an authentication 
procedure in order to be certain of the identity of the persons requesting access to their data , and ensure security of 
the processing throughout the process of handling an access requests in accordance with Art. 32 GDPR, including for 
instance a secure channel for the data subjects to provide additional information. The method used for authentication 
should be relevant, appropriate, proportionate and respect the data minimisation principle. If the controller imposes 
measures aimed at authentifying the data subject which are burdensome, it needs to adequately justify this and 
ensure compliance with all fundamental principles, including data minimisation and the obligation to facilitate the 
exercise of data subjects’ rights (Art. 12(2) GDPR).  

Page 7 of 11Integritetsskyddsmyndigheten 
 

Diarienummer: DI-2020-10549 
Datum: 2023-03-31 
 

8(11) 

 

Allmänna utgångpunkter 
Det kan konstateras att den personuppgiftsansvarige, för att identifiera en registrerad, 
får begära ytterligare information som är nödvändig, om den personuppgiftsansvarige 
har rimliga skäl att betvivla identiteten hos den person som lämnar in en begäran.  

Dataskyddsförordningen reglerar inte explicit vilka uppgifter som får efterfrågas eller 
hur den ytterligare informationen ska samlas in. Den personuppgiftsansvarige måste 
göra en proportionalitetsbedömning för att fastställa vad som är lämpligt med hänsyn 
till förordningens krav bland annat avseende säkerhet, men även mot bakgrund av 
kravet i artikel 12.2 i dataskyddsförordningen, enligt vilket den 
personuppgiftsansvarige ska underlätta utövandet av den registrerades rättigheter. Att 
slentrianmässigt kräva uppgifter för identifiering utan hänsyn till om uppgifterna är 
nödvändiga på så vis som beskrivs i artikel 12.6 i dataskyddsförordningen strider enligt 
IMY mot både denna bestämmelse och även mot principen om uppgiftsminimering i 
artikel 5.1 c i dataskyddsförordningen.  

Som följer av ordalydelsen i dessa bestämmelser och som bekräftas av EDPB:s 
riktlinje 01/2022 om rätten till tillgång ska den personuppgiftsansvarige genomföra en 
proportionalitetsbedömning och kunna motivera den verifieringsmetod som används. 
För att undvika överdriven uppgiftssamling måste en begäran om ytterligare 
information vara proportionell i förhållande till den typ av uppgifter som behandlas och 
den skada som kan uppstå. Även detta bekräftas av riktlinjerna.8 

Har det skett en överträdelse av dataskyddsförordningen avseende vad som 
framförts i klagomålen i detta ärende?  
Frågan är om de uppgifter som bolaget krävt för att tillmötesgå begärandena i de 
enskilda fallen där dataskyddsförordningen är tillämplig (dvs. klagomål 1-3 och 6 -7) 
har varit nödvändiga för att identifiera respektive klaganden och därmed i enlighet med 
dataskyddsförordningen. De uppgifter som bolaget har krävt i de enskilda klagomålen, 
utöver namn och e-post, har varit födelsedatum, folkbokföringsadress, kundnummer, 
ordernummer och betalsätt vid senaste order, samt, beroende på betalsätt, pris samt 
referensnummer vid fakturabetalning, kortets fyra sista siffror vid kortbetalning, 
referens- eller fakturanummer vid direktbetalning.   

Bolaget har getts tillfälle att motivera på vilket sätt respektive uppgift som begärts in 
varit nödvändig för att identifiera klagandena i de enskilda fallen. Bolaget har utan att 
närmare förklara nödvändigheten av respektive begärd uppgift svarat att det inte varit 
tillräckligt med namn och e-post för att identifiera klagandena och verifiera att det är 
rätt person som framställer en begäran. Enligt IMY ger bolagets redogörelse inte 
tillräckligt stöd för att slå fast att samtliga av de övriga aktuella uppgifterna varit 
nödvändiga för att identifiera de registrerade i enlighet med artikel 12.6 i 
dataskyddsförordningen och principen om uppgiftsminimering i artikel 5.1 c i 
dataskyddsförordningen. Det är CDON, i egenskap av personuppgiftsansvarig, som 
ska kunna visa att behandlingen utförs i enlighet med förordningen (artikel 5.2 i 
dataskyddsförordningen). IMY anser att CDON inte har gjort detta. IMY konstaterar 
därmed att CDON AB behandlat personuppgifter i strid med artikel 5.1 c och 12.6 i 
dataskyddsförordningen.  

De klagande har i detta fall behövt inkomma med förhållandevis många 
personuppgifter för att kunna utöva sin rätt till radering bl.a. ordernummer och pris för 
senaste order samt referensnummer vid fakturaköp tillsammans med ytterligare 

 
8 EDPB:s Riktlinjer 01/2022, General considerations on the assessment of the data subject’s request, sid.2-3.  

Page 8 of 11Integritetsskyddsmyndigheten 
 

Diarienummer: DI-2020-10549 
Datum: 2023-03-31 
 

9(11) 

 

uppgifter. I något fall var det längesedan sedan klaganden handlat något hos CDON. 
Detta har inneburit att klagandena inte kunnat tillvarata sin rätt till radering enligt artikel 
17 i dataskyddsförordningen utan att behöva anstränga sig för att leta efter i vissa fall 
gamla uppgifter och i varje fall många uppgifter. Genom att utan motivering använda 
sig av en sådan betungande verifieringsmetod vid begäran om radering har bolaget 
därmed inte underlättat utövande av de registrerades rättigheter på det sätt som krävs 
enligt artikel 12.2 i dataskyddsförordningen. CDON AB har därmed behandlat 
personuppgifter i strid med artikel 12.2 i dataskyddsförordningen.   

Är bolagets nuvarande rutin förenlig med dataskyddsförordningen? 
Av utredningen framgår att bolaget kontinuerligt har sett över sina rutiner för 
hanteringen av förfrågningar om radering sedan 2018, då samtliga aktuella klagomål i 
ärendet inkom. De generella rutiner som granskats är de som varit gällande från 22 
januari 2021 fram till och med dagen för IMY:s beslut i det aktuella ärendet. 
 
För att säkerställa identiteten på den registrerade som begär radering behöver den 
registrerade numera besvara två frågor (en fråga i kategori 1 och en fråga i kategori 2) 
som exempelvis födelsedatum och ordernummer. I kategori 1 behöver registrerade 
sedan 22 januari 2021 inte uppge personnummer utan endast födelsedatum om den 
registrerade väljer att komplettera med den uppgiften. Det är inga nya personuppgifter 
som begärs för att bekräfta den registrerades identitet utan två olika uppgifter för att 
jämföra dem mot uppgifter som bolaget redan behandlar om den registrerade för att 
verifiera den registrerade. Att CDON verifierar den registrerades identitet innan 
radering av personuppgifter sker är även ett skydd för den registrerade som inte ska 
behöva få sina personuppgifter raderade av misstag. Bolaget erbjuder även en 
alternativ väg för den registrerade som inte kan eller vill besvara säkerhetsfrågorna 
nämligen att kontakta kundtjänsten för att hitta ett annat sätt att verifiera den 
registrerades identitet. För en kund som inte har gjort en beställning finns därmed 
alternativet att kontakta kundtjänsten istället.  
 
Mot denna bakgrund finner IMY att CDON:s befintliga rutin inte är oproportionerlig och 
därmed inte i strid med dataskyddsförordningen under förutsättning att bolaget endast 
inhämtar de uppgifter som framgår av rutinen i situationer där det finns anledning att 
betvivla identiteten hos den registrerade och att då endast de uppgifter som är 
nödvändiga för att identifiera den registrerade begärs in.  
 
Val av ingripande 
Av artikel 58.2 i och artikel 83.2 i dataskyddsförordningen framgår att IMY har 
befogenhet att påföra administrativa sanktionsavgifter i enlighet med artikel 83. 
Beroende på omständigheterna i det enskilda fallet ska administrativa 
sanktionsavgifter påföras utöver eller i stället för de andra åtgärder som avses i artikel 
58.2 i dataskyddsförordningen, som till exempel förelägganden och förbud. Vidare 
framgår av artikel 83.2 i dataskyddsförordningen vilka faktorer som ska beaktas vid 
beslut om administrativa sanktionsavgifter ska påföras och vid bestämmande av 
avgiftens storlek. Om det är fråga om en mindre överträdelse får IMY enligt vad som 
anges i skäl 148 i stället för att påföra en sanktionsavgift utfärda en reprimand enligt 
artikel 58.2 b i dataskyddsförordningen. Hänsyn ska tas till försvårande och 
förmildrande omständigheter i fallet, såsom överträdelsens karaktär, svårighetsgrad 
och varaktighet samt tidigare överträdelser av relevans. 
 
IMY konstaterar följande relevanta omständigheter. Den aktuella tillsynen omfattar 
CDON AB:s hantering av fem enskilda klagandens begäranden i den situation som 
klagomålen avser.   

Page 9 of 11Integritetsskyddsmyndigheten 
 

Diarienummer: DI-2020-10549 
Datum: 2023-03-31 
 

10(11) 

 

Bolaget har vidtagit åtgärder i syfte att underlätta för registrerade att utöva sina 
rättigheter i enlighet med dataskyddsförordningen och ändrat sina rutiner så att de är 
förenliga med dataskyddsförordningen. Vissa åtgärder hade vidtagits redan innan 
detta tillsynsärendet inleddes. Vidare inträffade de konstaterade överträdelserna 
relativt långt tillbaka i tiden. Bolaget har inte tidigare erhållit någon korrigerande åtgärd 
för överträdelse av dataskyddsbestämmelserna. Mot denna bakgrund finner IMY att 
det är fråga om en sådan mindre överträdelse i den mening som avses i skäl 148 och 
att CDON AB ska ges en reprimand enligt artikel 58.2 b i dataskyddsförordningen för 
de konstaterade överträdelserna. 

 

Detta beslut har fattats av enhetschefen Catharina Fernquist efter föredragning av 
juristen Salli Fanaei.Catharina Fernquist, 2023-03-31   (Det här är en elektronisk 
signatur) 

Kopia till 
Dataskyddsombudet 

 

Page 10 of 11Integritetsskyddsmyndigheten 
 

Diarienummer: DI-2020-10549 
Datum: 2023-03-31 
 

11(11) 

 

Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag ni fick 
del av beslutet. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning.  

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida.   

Page 11 of 11