1(11) 

Polismyndigheten 
Skickas endast per e-post 
 
  

Diarienummer: 
DI-2020-3904 

Ert diarienummer: 
A194.851/2020 

Datum: 
2023-01-16 

Beslut efter tillsyn enligt 
brottsdatalagen – Polismyndighetens 
personuppgiftsbehandling vid 
användning av e-post 

Integritetsskyddsmyndighetens beslut 

Integritetsskyddsmyndigheten konstaterar att Polismyndigheten under perioden den 
1 augusti till den 27 augusti 2018 behandlat personuppgifter i strid med 3 kap. 2 och 
8 §§ brottsdatalagen (2018:1177). Detta genom att personuppgifter, som vid en 
spridning till obehöriga utanför myndigheten kan medföra en allvarlig negativ påverkan 
på den personliga integriteten, har fått skickas internt via e-post utan att myndigheten 
vidtagit tillräckliga tekniska och organisatoriska åtgärder för att säkerställa och kunna 
visa att personuppgiftsbehandlingen är författningsenlig och för att skydda de 
personuppgifter som behandlas från obehörig eller otillåten behandling. 

Integritetsskyddsmyndigheten konstaterar att det finns en risk för att de tekniska och 
organisatoriska åtgärderna som Polismyndigheten vidtagit inte är tillräckliga för att leva 
upp till kravet på lämplig skyddsnivå i 3 kap. 8 § brottsdatalagen. 
Integritetsskyddsmyndigheten rekommenderar därför, med stöd av 5 kap. 6 § första 
stycket brottsdatalagen, Polismyndigheten att vidta ytterligare åtgärder för att höja 
skyddsnivån kring hanteringen. 

Vidare konstaterar Integritetsskyddsmyndigheten att det finns en risk för att 
Polismyndigheten inte fullgör den skyldighet att underrätta de registrerade som följer 
av 3 kap. 10 § brottsdatalagen när en personuppgiftsincident har inträffat, om inte 
åtgärder vidtas för att motverka risken. Integritetsskyddsmyndigheten rekommenderar 
därför Polismyndigheten, med stöd av 5 kap. 6 § första stycket brottsdatalagen, att se 
över sin hantering av när myndigheten är skyldig att underrätta berörda registrerade 
om en personuppgiftsincident.       
Redogörelse för tillsynsärendet 

Integritetsskyddsmyndigheten (IMY) mottog i september 2018 och februari 2020 två 
anmälningar om personuppgiftsincidenter enligt brottsdatalagen (ref.nr PUI-2018-859 
och PUI-2020-428) från Polismyndigheten. Den första incidentanmälan avsåg e-
postmeddelanden som oavsiktligt hade skickats till obehörig person under perioden 
mars 2016 till augusti 2018. Enligt myndighetens uppgifter innehöll cirka tio av dessa 
knappt sextio meddelanden integritetskänsliga personuppgifter, t.ex. uppgifter om 

 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Page 1 of 11Integritetsskyddsmyndigheten 
 

Diarienummer: DI-2020-3904 
Datum: 2023-01-16 
 

2(11) 

 

misstänkt och brottsoffer, eller uppgifter som i sin tur gav åtkomst till den typen av 
uppgifter. Den andra incidentanmälan avsåg behörighet till en möteskalender som 
skickats via e-post. Mot bakgrund av dessa personuppgiftsincidenter inledde IMY en 
granskning av orsaken till incidenterna, om Polismyndigheten har tillräckliga rutiner för 
när personuppgifter får skickas via e-post samt om myndigheten i övrigt har vidtagit 
lämpliga åtgärder för att liknande incidenter inte ska upprepas. I granskningen har det 
också ingått att kontrollera om Polismyndighetens överväganden och bedömningar 
avseende frågan om det förelåg en skyldighet att underrätta berörda registrerade om 
de inträffade personuppgiftsincidenterna har varit förenliga med brottsdatalagen. 

Information som polisanställda skickar via e-post kan hänföras till såväl den 
brottsbekämpande verksamheten som till Polismyndighetens övriga verksamhet. I det 
förra fallet ska brottsdatalagens bestämmelser tillämpas medan 
dataskyddsförordningens1 bestämmelser gäller i det senare fallet. Denna tillsyn har 
avgränsats till en granskning enligt brottsdatalagen.   

Polismyndigheten har under tillsynen besvarat ett antal frågor från IMY och skickat in 
relevanta interna styrdokument. Av myndighetens svar framgår att bakgrunden till 
incidenterna huvudsakligen varit att e-postmeddelanden av misstag har skickats till 
obehöriga mottagare genom att anställda vid myndigheten råkat stava fel på 
”...@polisen.se” när mottagaradressen har angetts. Vidare har Polismyndigheten 
uppgett att en utomstående person har registrerat internetdomäner med snarlika 
stavningar till polisen.se och med en s.k. catch-all funktion2 obehörigen tagit del av e-
postmeddelanden som alltså egentligen varit avsedda till polisanställda. Detta har 
enligt myndigheten kommit till dess kännedom genom att domänägaren kontaktat 
myndigheten och berättat.  

Polismyndigheten har uppgett att det av de interna riktlinjer som fanns redan innan 
incidentanmälan i september 2018 framgår att information inom informationsklasserna 
öppen till och med högt skyddsvärde får skickas internt via e-post inom myndigheten. 
Däremot tillåts inte att information med mycket högt skyddsvärde skickas på det sättet. 
Därutöver framgår att endast information som klassats såsom öppen får skickas till 
externa mottagare via vanlig e-post (dvs. utan någon form av krypteringslösning). 
 
Av riktlinjerna framgår att informationsklassen högt skyddsvärde avser information 
som kan innebära allvarlig skada eller kränkning för Polismyndigheten, annan 
myndighet eller enskild fysisk eller juridisk person om den kommer till obehörigas 
kännedom. Vidare anges, som exempel på information med ett högt skyddsvärde, 
känsliga personuppgifter enligt personuppgiftslagen (dvs. den lag som gällde innan 
dataskyddsförordningen trädde i kraft), uppgifter som avser lagöverträdelser eller 
liknande uppgifter.  
 
I riktlinjerna beskrivs informationsklassen mycket högt skyddsvärde som information 
som kan innebära mycket allvarlig skada eller kränkning för någon om uppgiften 
kommer till obehörigas kännedom.  
 
Den 1 oktober 2022 ersattes de äldre riktlinjerna av nya. Av dessa följer att det fortsatt 
är tillåtet att skicka information i informationsklasserna öppen till och med högt 

 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning)   
2 Funktionen innebär att all e-post kommer till domänägaren oavsett vad som anges före @-tecknet.  

Page 2 of 11Integritetsskyddsmyndigheten 
 

Diarienummer: DI-2020-3904 
Datum: 2023-01-16 
 

3(11) 

 

skyddsvärde internt inom myndigheten via e-post, men det rekommenderas att 
gemensamma kataloger i första hand används vid delning av filer och vikten av att 
kontrollera mottagaradressen understryks. I de nya riktlinjerna används begreppet 
negativ konsekvens istället för skada/kränkning och det har förtydligats att det bland 
annat ska göras en bedömning av om ett röjande av uppgiften kan innebära en negativ 
påverkan på integriteten. Informationen har ett högt skyddsvärde om ett röjande 
bedöms medföra en allvarlig negativ påverkan på den personliga integriteten 
respektive ett mycket högt skyddsvärde om det bedöms medföra en mycket allvarlig 
sådan påverkan. Känsliga personuppgifter eller personuppgifter om lagöverträdelser 
nämns inte särskilt under någon av informationsklasserna. 
 
Polismyndigheten har beskrivit att myndigheten har vidtagit ett antal säkerhetsåtgärder 
för att förhindra att e-postmeddelanden av misstag skickas till obehöriga personer. 
Redan innan den första incidentanmälan fanns det krav på att en anställd måste 
ansöka om behörighet för att kunna skicka e-post externt och det kom, precis som nu, 
upp ett automatiskt varningsmeddelande i form av en notis ovanför mottagaradressen 
med uppgift om att mottagaren finns utanför organisationen när en anställd skriver in 
en extern mottagaradress. Vidare har myndigheten uppgett att en e-postadress till en 
mottagare utanför organisationen, sedan innan den första incidentanmälan, 
automatiskt får en annan färg än om mottagaradressen går till en anställd inom 
myndigheten. Den 28 augusti 2018 har Polismyndigheten infört en teknisk spärr, i form 
av ett filter i polisens it-miljö, som stoppar möjligheten för anställda inom polisen att 
skicka e-postmeddelanden till bl.a. ett antal olika domännamn som liknar @polisen.se. 
Det framgår av inlämnat material att denna spärr har uppdaterats kontinuerligt med 
andra tänkbara felskrivningar.  
 
Myndigheten har vidare framfört att den efter den första incidentanmälan lagt ut 
information på den interna hemsidan i syfte att göra de anställda medvetna om vikten 
av att skriva rätt mottagaradress. Myndigheten har också efter den första 
incidentanmälan infört en obligatorisk utbildning om bl.a. säkerhet vid e-posthantering 
som samtliga anställda med behörighet till myndighetens it-system, t.ex. behörighet att 
skicka e-post externt, måste genomföra. Därtill har det beskrivits att ytterligare 
information om säkerheten vid utskick av e-post har publicerats på den interna 
hemsidan sedan den senare incidenten och att fler åtgärder ska vidtas, t.ex. fler 
informationsinsatser och utbildningar, samt fastställande av en ny riktlinje för hur 
medarbetare ska agera vid personuppgiftsincidenter. Riktlinjen uppges kunna öka 
myndighetens möjligheter att upptäcka och hantera liknande incidenter samt att kunna 
vidta ytterligare konkreta åtgärder i syfte att förhindra sådana incidenter. Myndigheten 
har även anfört att de har en riktlinje för dataskydd vid verksamhetsutveckling, bl.a. för 
att säkerställa att det görs en rättslig bedömning av i vilken utsträckning e-post får 
användas vid ny eller förändrad behandling av personuppgifter.    

Polismyndigheten har beträffande båda personuppgiftsincidenterna bedömt att det inte 
funnits någon skyldighet att underrätta berörda registrerade om det inträffade enligt 
3 kap. 10 § första stycket brottsdatalagen, eftersom incidenterna inte kunde antas 
medföra särskild risk för otillbörligt intrång i de registrerades personliga integritet. Vad 
myndigheten närmare har framfört avseende denna bedömning framgår nedan.  

Page 3 of 11Integritetsskyddsmyndigheten 
 

Diarienummer: DI-2020-3904 
Datum: 2023-01-16 
 

4(11) 

 

Motivering av beslutet 
Polismyndighetens skyldighet att vidta tekniska och 
organisatoriska åtgärder för att skydda de personuppgifter som 
skickas via e-post 

Tillämpliga bestämmelser 
Polismyndigheten är enligt 3 kap. 1 § brottsdatalagen och 1 kap. 4 § lagen 
(2018:1693) om polisens behandling inom brottsdatalagens område 
personuppgiftsansvarig för all behandling av personuppgifter som utförs under 
myndighetens ledning eller på myndighetens vägnar. Som personuppgiftsansvarig 
ansvarar Polismyndigheten för att behandlingen av personuppgifter inom myndigheten 
är författningsenlig och följer de grundläggande principerna för behandling av 
personuppgifter. Som ett led i det ansvaret ska Polismyndigheten enligt 3 kap. 2 § 
brottsdatalagen genomföra lämpliga tekniska och organisatoriska åtgärder för att 
säkerställa och visa att behandlingen utförs i enlighet med brottsdatalagens 
bestämmelser. Det innebär till exempel att det måste finnas tydliga rutiner och riktlinjer 
för anställdas behandling av personuppgifter vid användning av e-post. Av 3 kap. 1 § 
brottsdataförordningen (2018:1202) framgår att de tekniska och organisatoriska 
åtgärder som den personuppgiftsansvarige ska vidta ska vara rimliga med hänsyn till 
behandlingens art, omfattning, sammanhang och ändamål och de särskilda riskerna 
med behandlingen.  
 
Vidare föreskrivs i 3 kap. 8 § brottsdatalagen en skyldighet att vidta lämpliga tekniska 
och organisatoriska åtgärder för att skydda de personuppgifter som behandlas mot 
bl.a. obehörig eller otillåten behandling. Sådana åtgärder kan till exempel vara 
kontroller, utbildning i datasäkerhet och information om vikten av att följa gällande 
säkerhetsrutiner.3 Åtgärderna ska enligt 3 kap. 11 § brottsdataförordningen 
åstadkomma en skyddsnivå som är lämplig med hänsyn till tekniska möjligheter, 
kostnader för åtgärderna, behandlingens art, omfattning, sammanhang och ändamål, 
de särskilda riskerna med behandlingen och hur integritetskänsliga personuppgifterna 
som behandlas är. Av 3 kap. 3 § brottsdatalagen följer även en skyldighet att se till att 
skyddsåtgärder integreras i behandlingen, när medlen för behandlingen bestäms och 
under själva behandlingen. 

IMY:s bedömning 
Av den incidentanmälan som skedde i september 2018 framgår att medarbetare vid 
Polismyndigheten utan avsikt har röjt personuppgifter avseende bland annat individer 
som varit föremål för brottsmisstankar eller ingått i brottsutredningar, i samband med 
att uppgifterna har behandlats i e-post. Av anmälan framgår att incidenten inträffade 
mellan den 28 mars 2016 och den 9 augusti 2018. Incidenten har således till väldigt 
stor del inträffat innan brottsdatalagen trädde ikraft den 1 augusti 2018.   

I tillsynen har det framkommit att Polismyndigheten vid den första incidentanmälan 
hade riktlinjer som redogör för hur och när uppgifter får skickas via e-post. Riktlinjerna 
har nyligen ersatts av nya. Enligt både de äldre och de nya riktlinjerna är bedömningen 
av hur informationen klassas utifrån sitt skyddsvärde avgörande för frågan hur 
uppgifterna får skickas och hanteras i e-postsystemet. Av båda riktlinjerna följer att 
information med en informationsklass från öppen till och med högt skyddsvärde får 

 
3 Se prop. 2017/18:232 Brottsdatalag s. 457 f. 

Page 4 of 11Integritetsskyddsmyndigheten 
 

Diarienummer: DI-2020-3904 
Datum: 2023-01-16 
 

5(11) 

 

skickas internt via e-post inom myndigheten. Som beskrivits ovan definieras 
informationsklassen högt skyddsvärde på olika sätt i de två riktlinjerna. IMY har dock 
uppfattat det som att den nya definitionen inte innebär någon väsentlig skillnad i 
förhållande till den tidigare avseende bedömningen av hur personuppgifter får skickas. 
De nya riktlinjerna tydliggör dock att eventuell påverkan på integriteten är en av 
faktorerna som ska tas med i bedömningen.  

IMY konstaterar utifrån detta att Polismyndigheten, både enligt sina tidigare och 
nuvarande riktlinjer, tillåter att personuppgifter, som vid ett röjande kan medföra en 
allvarlig negativ påverkan på någons personliga integritet, får skickas internt via e-
post. Således tillåts personuppgifter som är särskilt integritetskänsliga att skickas via 
e-post internt, såvida uppgifterna i det enskilda fallet inte bedöms ha ett mycket högt 
skyddsvärde, trots att det i samma system är möjligt att skicka e-post till externa 
mottagare. Det kan t.ex. röra sig om känsliga personuppgifter4, personuppgifter om 
lagöverträdelser5 eller liknande kategorier av personuppgifter såsom personnummer, 
skyddade personuppgifter eller uppgift om att någon är målsägande eller vittne. De 
anmälda incidenterna visar också att personuppgifter inom dessa kategorier 
behandlades i interna e-postmeddelanden. Behandlingen av sådana personuppgifter 
är särskilt känslig när behandlingen sker inom Polismyndighetens operativa 
verksamhet, dvs. för brottsbekämpande och brottsutredande ändamål. En spridning av 
sådana uppgifter kan få långtgående konsekvenser för enskilda genom att det 
exempelvis kan leda till skadat anseende, hot och våld, diskriminering, 
identitetsbedrägeri eller brott mot regelverket om sekretess. 
 
Det bör även framhållas att personuppgiftsincidenter ofta orsakas just av den 
mänskliga faktorn.6 I och med att Polismyndigheten tillåter att personuppgifter som vid 
ett röjande kan medföra en allvarlig negativ påverkan på någons personliga integritet 
får skickas internt via e-post har myndigheten också ett stort ansvar för att vidta 
åtgärder som säkerställer en säkerhetsnivå som är lämplig i förhållande till risken med 
behandlingen. 
 
Detta innebär sammantaget att det måste ställas mycket höga krav på de tekniska och 
organisatoriska åtgärder som Polismyndigheten behöver vidta enligt 3 kap. 2 och 8 §§ 
brottsdatalagen för att skydda de registrerades rättigheter och de personuppgifter som 
behandlas.  
 
Av Polismyndighetens svar till IMY framgår att det som avgör om ett e-
postmeddelande går via e-post internt till en intern mottagare, eller via det öppna nätet 
till en extern mottagare är angivandet av mottagaradressen. Mottagaradressen har 
alltså en avgörande betydelse för vilket skydd uppgifterna i e-postmeddelandet får.  
 
Polismyndigheten har angett att den innan incidentanmälan i september 2018 hade 
vidtagit ett antal säkerhetsåtgärder för att motverka att anställda av misstag skickar e-
post till obehörig extern mottagare genom att felaktigt uppge en extern mejladress 
istället för en intern. Åtgärderna som beskrivs närmare ovan innebär att ett automatiskt 
varningsmeddelande uppkommer och att mejladressen får en avvikande färg när en 

 
4 Känsliga personuppgifter är bland annat uppgifter om etniskt ursprung, politiska åsikter, hälsa eller biometriska 
uppgifter, Se 2 kap. 11-12 §§ brottsdatalagen. 
5 Personuppgifter rörande lagöverträdelser är t.ex. att någon misstänks för ett brott eller har blivit föremål för 
straffprocessuella tvångsmedel. Se även IMY:s rättsliga ställningstagande IMYRS 2021:1 - innebörden av begreppet 
”personuppgifter som rör lagöverträdelser som innefattar brott” i artikel 10 i dataskyddsförordningen.    
6 Se IMY:s rapport Anmälda personuppgiftsincidenter 2022:1 s. 19 

Page 5 of 11Integritetsskyddsmyndigheten 
 

Diarienummer: DI-2020-3904 
Datum: 2023-01-16 
 

6(11) 

 

extern mejladress anges samt att särskild behörighet krävs för att kunna skicka e-post 
externt.  
 
IMY:s bedömning är att de tekniska åtgärder som hade vidtagits före den första 
incidentanmälan, dvs. varningsmeddelande och avvikande färg på mottagaradressen, 
är sådana att de lätt kan förbigås omedvetet av den anställde. Det kan konstateras att 
det under denna period inte fanns någon teknisk spärr mot utskick till externa 
mejladresser som liknar Polismyndighetens egna mejladresser. Det fanns därför en 
påtaglig risk för att anställda, genom att oavsiktligt ange en extern mejladress istället 
för en intern, spred personuppgifter som var menade att gå till en intern mottagaren till 
obehöriga personer. Enligt de anmälda personuppgiftsincidenterna har detta också 
inträffat vid flera tillfällen, vilket påvisar att åtgärderna inte har varit tillräckligt effektiva 
för att begränsa risken för att personuppgifter av misstag skickas till extern mottagare. 
IMY gör mot den bakgrunden bedömningen att de tekniska och organisatoriska 
åtgärder som Polismyndigheten hade vidtagit vid brottsdatalagens ikraftträdande den 
1 augusti 2018 och fram till slutet av augusti 2018 inte var tillräckliga för att uppfylla 
kraven i 3 kap. 2 och 8 §§ brottsdatalagen.  
 
Polismyndigheten har beskrivit att man efter incidentanmälan i september 2018 
genomfört ett antal ytterligare säkerhetsåtgärder. Myndigheten har t.ex. genomfört 
utbildnings- och informationsinsatser för att medvetandegöra medarbetarna om vikten 
av att skriva rätt mottagaradress. Det framhålls också särskilt i de nya riktlinjerna. 
Därutöver har myndigheten enligt vad som framgår närmare ovan infört en teknisk 
spärr i slutet av augusti 2018 som fångar upp och stoppar e-postmeddelanden som 
har skickats till domännamn som liknar @polisen.se. Myndigheten har uppgett att 
spärren kontinuerligt utökas med fler tänkbara felskrivningar av domäner. Vidare har 
myndigheten förklarat att den tekniska spärren inte aktualiserades vid den incident 
som skedde under 2020 eftersom e-postmeddelandet vid det tillfället inte skickades 
från Polismyndighetens e-postsystem.  
 
De åtgärder som Polismyndigheten vidtagit efter den första incidentanmälan har höjt 
säkerhetsnivån och IMY lägger särskild vikt vid den tekniska spärr, dvs. funktionen 
som fångar upp och stoppar e-postmeddelande, som har införts för att motverka risken 
för att personuppgifter oavsiktligt sprids till obehöriga mottagare. Enligt IMY finns det 
emellertid en kvarvarande osäkerhet kring om de vidtagna åtgärderna sammantaget 
säkerställer en lämplig skyddsnivå och är tillräckligt effektiva för att förhindra nya 
liknande incidenter. Som IMY konstaterat ovan ställs mycket höga krav på de tekniska 
och organisatoriska åtgärder som Polismyndigheten behöver vidta för den aktuella 
behandlingen. 
 
IMY konstaterar vidare att det finns ytterligare säkerhetsåtgärder som kan vara rimliga 
att överväga. Det kan t.ex. vara fråga om att helt separera den e-post som går internt 
inom myndigheten från den e-post som går externt eller att införa tekniska kontroller 
som innebär att den anställde aktivt måste bekräfta att denne är medveten om att 
meddelandet kommer att skickas till en extern mottagare via öppet nät och bekräfta att 
det säkerställts att informationen är sådan att den får skickas externt. Ett annat 
alternativ kan vara att myndigheten inte tillåter att sådana personuppgifter som 
bedöms omfattas av ett högt skyddsvärde får skickas internt via e-post. Det har i 
ärendet inte framkommit några tekniska hinder eller kostnadsaspekter som talar emot 
att Polismyndigheten skulle ha möjlighet att vidta ytterligare säkerhetsåtgärder för att 
förstärka skyddet.  

Page 6 of 11Integritetsskyddsmyndigheten 
 

Diarienummer: DI-2020-3904 
Datum: 2023-01-16 
 

7(11) 

 

 
IMY bedömer mot den bakgrunden att det finns skäl som talar för att Polismyndigheten 
behöver vidta ytterligare åtgärder för att leva upp till kravet på lämplig skyddsnivå i 
3 kap. 8 § brottsdatalagen och 3 kap 11 § brottsdataförordningen. Det finns således en 
risk för att Polismyndigheten kommer att behandla personuppgifter i strid med dessa 
bestämmelser. Enligt IMY ger dock inte utredningen i ärendet tillräckligt stöd för att 
konstatera en överträdelse av bestämmelserna.  

Polismyndighetens skyldighet att underrätta berörda 
registrerade om en personuppgiftsincident  

Tillämpliga bestämmelser 
Av 3 kap. 10 § första stycket brottsdatalagen följer att den personuppgiftsansvarige 
utan onödigt dröjsmål ska informera den registrerade om en incident om den har 
medfört eller kan antas medföra särskild risk för otillbörligt intrång i den registrerades 
personliga integritet. Det finns ett antal undantag från denna underrättelseskyldighet, 
vilka följer av paragrafens andra stycke och 3 kap. 11 § brottsdatalagen. Syftet med 
underrättelsen är framförallt att den registrerade ska kunna vidta nödvändiga 
åtgärder för att skydda sig själv.7  

IMY:s bedömning 
Denna tillsyn har inletts mot bakgrund av att Polismyndigheten har gjort två 
anmälningar om personuppgiftsincidenter till IMY och inom ramen för tillsynen har IMY 
granskat de överväganden och bedömningar som Polismyndigheten har gjort 
avseende frågan om det föreligger en skyldighet att underrätta berörda registrerade 
om incidenterna eller inte. Anmälningarna har i båda fallen gjorts mot bakgrund av 
brottsdatalagens bestämmelser, eftersom incidenterna huvudsakligen avsåg 
personuppgifter som Polismyndigheten behandlade inom ramen för den 
brottsbekämpande verksamheten.  

Det åligger Polismyndigheten som personuppgiftsansvarig att i det enskilda fallet 
bedöma om det föreligger en skyldighet att underrätta de registrerade om en 
personuppgiftsincident. Vid bedömningen ska hänsyn tas till hur allvarliga 
konsekvenserna kan bli för den registrerade med anledning av incidenten och hur 
sannolikt det är att dessa konsekvenser inträffar, med beaktande av behandlingens 
art, omfattning, sammanhang och ändamål.8 Den s.k. Artikel 29-gruppen, som numera 
är ersatt av Europeiska dataskyddstyrelsen, har tagit fram riktlinjer om anmälan av 
personuppgiftsincidenter enligt dataskyddsförordningen (WP250 rev0.1).9 Riktlinjerna 
är i tillämpliga delar vägledande även för personuppgiftsbehandling enligt 
brottsdatalagen. I riktlinjerna rekommenderas att en personuppgiftsansvarig tar hänsyn 
till följande kriterier vid riskbedömningen: typen av incident, personuppgifternas natur, 
känslighet och volym, hur lätt det är att identifiera enskilda personer, konsekvensernas 
svårighetsgrad för enskilda personer, den enskildes speciella egenskaper, den 

 
7 Se skäl 62 till Europaparlamentets och rådets direktiv (EU) 2016/680 av den 27 april 2016 om skydd för fysiska 
personer med avseende på behöriga myndigheters behandling av personuppgifter för att förebygga, förhindra, utreda, 
avslöja eller lagföra brott eller verkställa straffrättsliga påföljder, och det fria flödet av sådana uppgifter och om 
upphävande av rådets rambeslut 2008/977/RIF (brottsdatadirektivet). 
8 Se skäl 52 till brottsdatadirektivet.  
9 EDPB har tagit fram kompletterande riktlinjer (Guidelines 01/2021 on Examples regarding Personal Data Breach 
Notification) innehållande ett flertal exempel på personuppgiftsincidenter och hur personuppgiftsansvarig bör hantera 
dessa.  

Page 7 of 11Integritetsskyddsmyndigheten 
 

Diarienummer: DI-2020-3904 
Datum: 2023-01-16 
 

8(11) 

 

personuppgiftsansvariges speciella egenskaper, antalet personer som påverkas och 
andra allmänna aspekter.10  

Polismyndigheten har beträffande båda incidenterna bedömt att det inte funnits någon 
skyldighet att underrätta de registrerade om det inträffade eftersom incidenterna inte 
kunde antas medföra en särskild risk för otillbörligt intrång i de registrerades 
personliga integritet.  

Enligt incidentanmälan 2018 fick en obehörig person kännedom om knappt sextio e-
postmeddelanden, varav tio enligt Polismyndigheten innehöll integritetskänsliga 
personuppgifter bl.a. uppgift om brott. Myndigheten har framfört att bedömningen 
avseende underrättelseskyldigheten i det fallet gjordes mot bakgrund av att det inte 
fanns anledning att anta att den som obehörigen fått del av uppgifterna hade avsikt att 
använda eller sprida dessa, eftersom denne själv kontaktade Polismyndigheten och 
berättade om incidenten.  

Enligt incidentanmälan 2020 var det fråga om ett e-postmeddelande innehållande 
inloggningsuppgifter till en bokningskalender av förhör som kom obehörig tillhanda. I 
kalendern fanns enligt Polismyndigheten vissa integritetskänsliga personuppgifter 
inskrivna. Beträffande denna händelse så har Polismyndigheten angett att det vid 
bedömningen av om underrättelseskyldighet föreligger beaktat att bokningskalendern 
innehöll endast en mycket liten del uppgifter som möjliggjorde identifiering av någon 
registrerad och att dessa uppgifter var mycket svåra att hitta för en vanlig användare 
samt att det ändå inte framgick vilken förhörsroll den registrerade hade eller vilket brott 
det rörde sig om. Vidare har myndigheten även tagit hänsyn till att uppgifterna fanns 
tillgängliga endast under en begränsad tid eftersom myndigheten raderade dessa strax 
efter att incidenten blev känd och att det, även i detta fall, saknades indikationer på att 
uppgifterna skulle sparas, spridas eller användas.  

Enligt IMY ska följande beaktas vid bedömningen av risken för otillbörligt intrång i de 
registrerades personliga integritet med anledning av de aktuella incidenterna. Vid 
båda incidenterna har det rört sig om särskilt skyddsvärda personuppgifter, t.ex. 
personuppgifter avseende kontaktförbud eller kallelser till polisförhör, som obehöriga 
personer fått tillgång till. Det gäller framförallt vid den tidigare incidenten 2018, 
eftersom incidenten år 2020 enligt myndigheten omfattade ett begränsat antal 
uppgifter. Vid båda tillfällena har uppgifterna skickats okrypterat via ett öppet nät, 
vilket inneburit att andra än den direkta mottagaren kan ta del av de uppgifter som 
kommuniceras i nätet. Det är därför inte möjligt att, som Polismyndigheten har gjort, 
dra slutsatsen att uppgifterna genom incidenterna blivit tillgängliga för endast en 
obehörig person.  

Det har vidare framgått att Polismyndigheten har beaktat mottagarens avsikter i sin 
riskbedömning. Artikel 29-gruppen nämner i sina riktlinjer att en mottagare som 
bedöms vara ”betrodd” kan göra incidenten mindre allvarlig. Med betrodd avses 
enligt riktlinjerna att den personuppgiftsansvarige i viss grad kan vara säker på att 
mottagaren inte kommer att läsa eller försöka få åtkomst till de uppgifter som 
felaktigt skickats till denne eller att vidta ytterligare åtgärder med uppgifterna, utan 
istället kommer följa den personuppgiftsansvariges instruktioner om att t.ex. förstöra 
uppgifterna. Som exempel på när en mottagare kan anses betrodd anges en 
situation där uppgifter av misstag skickats till fel avdelning inom en organisation eller 
en ofta använd leverantör och där den personuppgiftsansvarige har ett pågående 
 
10 Artikel 29-gruppens riktlinjer om anmälan av personuppgiftsincidenter enligt förordning (EU) 2016/679, WP250 
rev.01, s. 25 ff.  

Page 8 of 11Integritetsskyddsmyndigheten 
 

Diarienummer: DI-2020-3904 
Datum: 2023-01-16 
 

9(11) 

 

förhållande med mottagaren samt känner till deras rutiner, historik och andra 
relevanta detaljer.11 IMY kan konstatera att det inte har rört sig om en sådan 
situation i de aktuella fallen och inte heller en situation som kan jämföras med 
angivna exempel.   

IMY finner mot denna bakgrund att det finns brister i de riskbedömningar som 
Polismyndigheten vidtagit som underlag för att avgöra om det i dessa fall funnits en 
skyldighet att underrätta registrerade om personuppgiftsincidenterna.  
Omständigheterna tyder på att detta utgör en systematisk brist i hur riskbedömningar 
görs hos Polismyndigheten. IMY konstaterar därför att det föreligger en risk för att 
Polismyndigheten inte fullgör sin underrättelseskyldighet enligt 3 kap. 10 § 
brottsdatalagen om inte myndigheten vidtar åtgärder för att motverka den risken.  
Val av ingripande 
Korrigerande befogenheter 

Av 5 kap. 7 § brottsdatalagen framgår de korrigerande befogenheter IMY har att tillgå 
vid överträdelser av nämnda lag. Dessa utgörs av bl.a. förelägganden, förbud mot 
behandling samt utfärdande av sanktionsavgift. 

Ovan har IMY konstaterat att Polismyndigheten, under perioden 1 augusti till 
27 augusti 2018, överträtt 3 kap. 2 och 8 §§ brottsdatalagen. Av 6 kap. 1 och 2 §§ 
brottsdatalagen följer att IMY kan utfärda sanktionsavgift vid överträdelse av dessa 
bestämmelser. I 6 kap. 4 § brottsdatalagen anges de faktorer som särskilt ska beaktas 
för att bestämma om en sanktionsavgift ska påföras samt vad som ska påverka 
sanktionsavgiftens storlek. Av denna bestämmelse följer att IMY särskilt ska ta hänsyn 
till om överträdelsen varit uppsåtlig eller berott på oaktsamhet, den skada, fara eller 
kränkning som överträdelsen inneburit, överträdelsens karaktär, svårhetsgrad och 
varaktighet, vad den personuppgiftsansvarige gjort för att begränsa verkningarna av 
överträdelsen, och om den personuppgiftsansvarige tidigare ålagts att betala en 
sanktionsavgift. Uppräkningen är inte uttömmande utan anger de omständigheter som 
är särskilt viktiga.  

IMY ska beroende på omständigheterna i varje enskilt fall välja en korrigerande åtgärd 
som är effektiv, proportionell och avskräckande.  

IMY konstaterar att överträdelsen av brottsdatalagens bestämmelser har pågått under 
knappt en månad och att den kan medföra allvarliga konsekvenser för de registrerade 
med hänsyn till att det är fråga om personuppgifter som, om de sprids, kan innebära 
stora risker för intrång i den personliga integriteten. Den konstaterade bristen har 
inneburit att åtminstone en obehörig person har tagit del av ett antal personuppgifter 
som var särskilt integritetskänsliga. Den omständigheten att Polismyndigheten fick 
kännedom om det inträffade först när personen självmant kontaktade myndigheten 
tyder på att myndigheten inte har haft full kontroll över hur ofta e-postmeddelanden 
felaktigt har skickats utanför myndigheten istället för internt, varför det kan ha skett vid 
fler tillfällen än vad som framgår av de incidenter som rapporterats till IMY. Det är mot 
den bakgrunden svårt att bedöma hur många registrerade som har drabbats av att 
deras personuppgifter oavsiktligt har skickats till en mejladress utanför myndigheten 
under tiden för den aktuella överträdelsen av brottsdatalagen. Beträffande eventuell 

 
11 Se föregående not s. 26.  

Page 9 of 11Integritetsskyddsmyndigheten 
 

Diarienummer: DI-2020-3904 
Datum: 2023-01-16 
 

10(11) 

 

skada så har det inte inom ramen för tillsynen funnits förutsättningar att närmare 
utreda om överträdelserna har lett till att enskild har lidit någon faktisk skada  

Samtidigt bör beaktas att Polismyndigheten har vidtagit flera tekniska och 
organisatoriska åtgärder både innan och efter att incidenterna anmälts till IMY, vilket 
tyder på att myndigheten arbetar kontinuerligt och systematiskt med 
informationssäkerhetsarbetet avseende den behandling av personuppgifter som 
tillsynen avser.  

Vid en samlad bedömning anser IMY att det inte är proportionerligt att påföra en 
sanktionsavgift för den konstaterade bristen. Inte heller är det aktuellt med ett 
föreläggande eller varning då den konstaterade bristen inte är pågående. 

Förebyggande befogenheter 

Om det finns en risk för att viss personuppgiftsbehandling kan komma att stå i strid 
med lag eller annan författning ska IMY genom de förebyggande befogenheterna som 
följer av 5 kap. 6 § brottsdatalagen försöka förmå den personuppgiftsansvarige att 
vidta åtgärder för att motverka den risken. Det kan ske genom råd, rekommendationer 
eller påpekanden. Om det inte bedöms tillräckligt har IMY även möjlighet att utfärda en 
varning.  

IMY har ovan kommit fram till att det föreligger en risk för att de tekniska och 
organisatoriska åtgärderna som Polismyndigheten vidtagit inte är tillräckliga för att leva 
upp till kravet på lämplig skyddsnivå enligt 3 kap. 8 § brottsdatalagen och 3 kap 11 § 
brottsdataförordningen. 

Vidare har IMY enligt vad som framgår ovan kommit fram till att det föreligger en risk 
för att Polismyndigheten inte fullgör den skyldighet att underrätta som följer av 3 kap. 
10 § brottsdatalagen när en personuppgiftsincident har inträffat, om inte åtgärder 
vidtas för att motverka detta.  

Ingen av riskerna är av sådan karaktär att det enligt IMY är motiverat att tilldela en 
varning. IMY finner däremot skäl att rekommendera Polismyndigheten dels att vidta 
ytterligare åtgärder för att höja skyddsnivån och förhindra att personuppgifter, som kan 
medföra en allvarlig negativ påverkan på den personliga integriteten, sprids via e-post 
till obehöriga utanför myndigheten och dels att se över sin hantering av när 
myndigheten är skyldig att underrätta berörda registrerade om en 
personuppgiftsincident. 

____________________________ 

Detta beslut har fattats av enhetschefen Charlotte Waller Dahlberg efter föredragning 
av juristen Jonas Agnvall. Vid den slutliga handläggningen av ärendet har även 
rättschefen David Törngren och juristen Lisa Zettervall samt it-säkerhetsspecialisten 
Magnus Bergström medverkat. 

Charlotte Waller Dahlberg, 2023-01-16   (Det här är en elektronisk signatur) 

Kopia för kännedom till: 
Polismyndighetens dataskyddsombud 

 

Page 10 of 11Integritetsskyddsmyndigheten 
 

Diarienummer: DI-2020-3904 
Datum: 2023-01-16 
 

11(11) 

 

Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag beslutet 
meddelades. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning.  

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida.  
 

Page 11 of 11