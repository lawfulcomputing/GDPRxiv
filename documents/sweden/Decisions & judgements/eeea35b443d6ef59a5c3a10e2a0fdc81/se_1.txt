1(11) 

Indecap AB  
 
 
  

Diarienummer: 
DI-2021-3422 

Datum: 
2023-11-07 

Beslut efter tillsyn enligt 
dataskyddsförordningen –        
Indecap AB 

Integritetsskyddsmyndighetens beslut 

Integritetsskyddsmyndigheten konstaterar att Indecap AB (556622–4480) har 
behandlat personuppgifter i strid med artikel 32.1 i dataskyddsförordningen1 genom 
att, i samband med ett utskick per e-post den 20 januari 2021, inte ha säkerställt en 
lämplig säkerhetsnivå i förhållande till riskerna med behandlingen.  

Integritetsskyddsmyndigheten beslutar med stöd av artiklarna 58.2 och 83 i 
dataskyddsförordningen att Indecap AB ska betala en administrativ sanktionsavgift på 
500 000 kronor för överträdelsen av artikel 32.1 i dataskyddsförordningen. 
Redogörelse för tillsynsärendet 

Integritetsskyddsmyndigheten (IMY) har mottagit klagomål som gör gällande att 
Indecap AB (Indecap) den 20 januari 2021 felaktigt skickat ett e-postmeddelande 
innehållande en fil med personuppgifter om bland annat kunders ekonomi till andra 
kunder. IMY har inlett tillsyn mot Indecap i syfte att utreda det som framgår av 
klagomålen. 

Indecap har uppgett att det anser sig personuppgiftsansvarigt för den aktuella 
personuppgiftsbehandlingen. Bolaget har därutöver sammanfattningsvis uppgett 
följande.  

All information i Indecaps system var skyddad och krävde inloggning av användarna 
för att få åtkomst till informationen som inkluderades i det felaktiga utskicket. Det som 
inträffade i det aktuella fallet var att en medarbetare hämtade ut information ur 
systemet innehållande personuppgifter för att bearbeta informationen till en rapport i 
Excel. Under bearbetningen sparades Excel-filen ned och döptes olyckligt till ett 
liknande namn som den generella PDF-rapport över fondernas utveckling som skulle 
skickas ut till kunder. När medarbetaren senare skulle bifoga PDF-rapporten i utskicket 
råkade medarbetaren bifoga den Excel-fil som var under bearbetning och som innehöll 
personuppgifter, istället för den korrekta PDF-rapporten. På grund av det mänskliga 

 

1 Europaparlamentet och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: DI-2021-3422 
Datum: 2023-11-07 
 

2(11) 

 

misstaget skickades den felaktiga filen därmed ut till ett antal kunder innan felet 
uppmärksammades och utskicket stoppades. 

Den felaktigt bifogade filen som skickades med e-post till bolagets kunder innehöll 
uppgifter om kunders namn, personnummer, bank, namn på bankrådgivare, 
mailadress, vald risknivå, fördelning på fonder (begränsat till enskilt fondval) samt det 
senast inlästa värdet av kundernas innehav i dessa fonder. Filen innehöll inga 
uppgifter om kontonummer, inloggningsuppgifter, andelsinnehav i specifika fonder, 
eller information om fondportföljer gällande kapitalförsäkringar, tjänste- eller 
privatpensioner. De felaktiga utskicken omfattade 52 364 registrerades 
personuppgifter, och mottogs av maximalt 2 813 personer. Det exakta mottagarantalet 
kan inte fastställas då Indecaps egna undersökningar visar att mailet har fastnat i 
mailfiltret hos många av kunderna.   

Indecap har en informationssäkerhetspolicy och tillämpar dokumenterade processer 
och rutiner kopplade till personuppgifts- och informationssäkerhetshantering. Innan 
incidenten inträffade hade Indecap behörighetsbegränsat de aktuella system som 
berör kunduppgifter, så att endast fyra medarbetare hade tillgång till dessa. Indecap 
hade vidare utbildat samtlig personal i personuppgifts- och 
informationssäkerhetsahantering.  

Den internutredning som Indecap genomfört efter den aktuella incidenten har visat på 
svårigheter att efterleva Indecaps dualitetsrutin som tillämpas vid större hantering av 
personuppgifter. Rutinen innebär att två individer ska godkänna/verifiera en viss 
handling innan den kan genomföras. Orsaken till svårigheterna att efterleva denna 
rutin förklaras av det ökade distansarbete som krävts med anledning av Covid-19-
pandemin. Det moment som vid incidenten inte genomfördes var att rent visuellt, med 
en s.k. four-eyes principle, säkerställa att rätt data matats in i systemet och bifogats 
korrekt innan uppgifterna skickades ut via e-post. Detta gick inte att göra på distans 
och gjorde det möjligt att bifoga den felaktiga filen. Den fil som felaktigt inkluderades i 
mailet var av denna anledning inte krypterad eller innehöll några läsbegränsningar. 
Åtkomst till ursprungsdatorn var dock både begränsad utifrån behörighet samt 
lösenordskyddad. 

Innan incidenten inträffade hade Indecap lanserat en systembaserad applikation med 
inloggning via BankID i syfte att minska riskerna som uppstår när uppgifter skickas via 
e-post. Indecap hade innan incidenten fattat ett beslut om att under 2021 fasa ut sin 
rutin för mailutskick. Sedan incidenten inträffade skickas inte längre kvartalsrapporter 
ut per mail. Numera hänvisas istället kunder till att logga in med BankID hos Indecap 
för att se sin portföljutveckling. Vidare är rapporter innehållande kunduppgifter numera 
krypterade och lösenordskyddade. 

Utöver att omedelbart stoppa all planerad kundkommunikation genom brev/mailutskick 
vidtog Indecap ett antal åtgärder i samband med att incidenten inträffade. Bolaget 
initierade en större incidentutredning tillsammans med externa experter för att 
kartlägga och dokumentera händelsen, samt för att utföra en kontroll av Indecaps 
systematiska dataskyddsarbete. Internutredningen, som har färdigställts, innehåller en 
analys av personuppgiftsincidentens allvarhetsgrad enligt ENISA:s metod för 
bedömning av personuppgiftsincidenter och plan för åtgärder. Därutöver har Indecap 
bland annat uppdaterat rutiner kring hemarbete och dualitetsprocessen, skickat 
information till registrerade om det inträffade, vidtagit ytterligare tekniska 
säkerhetsåtgärder och hållit extra utbildningsinsatser för anställda.  

Integritetsskyddsmyndigheten 
 

Diarienummer: DI-2021-3422 
Datum: 2023-11-07 
 

3(11) 

 

Indecap har lämnat in en anmälan om personuppgiftsincident till IMY och gjort en 
incidentanmälan till Finansinspektionen med anledning av den händelse som utreds i 
ärendet. I anmälan till IMY angav Indecap bland annat att bolaget kontaktat de 
mottagare som fått e-postmeddelandet med personuppgifter och bett dessa att radera 
meddelandet samt bekräfta att meddelandet hade raderats.  
Motivering av beslutet 
Tillämpliga bestämmelser 

Personuppgiftsansvarig är enligt artikel 4.7 i dataskyddsförordningen en fysisk eller 
juridisk person, offentlig myndighet, institution eller annat organ som ensamt eller 
tillsammans med andra bestämmer ändamålen och medlen för behandlingen av 
personuppgifter. Om ändamålen och medlen för behandlingen bestäms av 
unionsrätten eller medlemsstaternas nationella rätt kan den personuppgiftsansvarige 
eller de särskilda kriterierna för hur denne ska utses föreskrivas i unionsrätten eller i 
medlemsstaternas nationella rätt. Den personuppgiftsansvarige ansvarar för och ska 
kunna visa att de grundläggande principerna i artikel 5 i dataskyddsförordningen följs. 
Det framgår av artikel 5.2 i dataskyddsförordningen. 

Enligt artikel 5.1 f i dataskyddsförordningen ska personuppgifter behandlas på ett sätt 
som säkerställer lämplig säkerhet för personuppgifterna, inbegripet skydd mot 
obehörig eller otillåten behandling och mot förlust, förstöring eller skada genom 
olyckshändelse, med användning av lämpliga tekniska eller organisatoriska åtgärder. 

Av artikel 32.1 i dataskyddsförordningen följer att den personuppgiftsansvarige ska 
vidta lämpliga tekniska och organisatoriska åtgärder för att säkerställa en 
säkerhetsnivå som är lämplig i förhållande till risken med behandlingen. Vid 
bedömningen av vilka tekniska och organisatoriska åtgärder som är lämpliga ska den 
personuppgiftsansvarige beakta den senaste utvecklingen, genomförandekostnaderna 
och behandlingens art, omfattning, sammanhang och ändamål samt riskerna för 
fysiska personers rättigheter och friheter.  

Enligt artikel 32.1 omfattar lämpliga skyddsåtgärder, när det är lämpligt,  
a) pseudonymisering och kryptering av personuppgifter, 
b) förmågan att fortlöpande säkerställa konfidentialitet, integritet, tillgänglighet och 
motståndskraft hos behandlingssystemen och -tjänsterna,  
c) förmågan att återställa tillgängligheten och tillgången till personuppgifter i rimlig tid 
vid en fysisk eller teknisk incident, och  
d) ett förfarande för att regelbundet testa, undersöka och utvärdera effektiviteten hos 
de tekniska och organisatoriska åtgärder som ska säkerställa behandlingens säkerhet.  

Enligt artikel 32.2 i dataskyddsförordningen ska vid bedömningen av lämplig 
säkerhetsnivå särskild hänsyn tas till de risker som behandlingen medför, i synnerhet 
för oavsiktlig eller olaglig förstöring, förlust eller ändring eller till obehörigt röjande av 
eller obehörig åtkomst till de personuppgifter som överförts, lagrats eller på annat sätt 
behandlats. 

Medlemsstaterna får, enligt artikel 87 dataskyddsförordningen, närmare bestämma på 
vilka särskilda villkor ett nationellt identifikationsnummer eller något annat vedertaget 
sätt för identifiering får behandlas. Ett nationellt identifikationsnummer eller ett annat 
vedertaget sätt för identifiering ska i sådana fall endast användas med iakttagande av 

Integritetsskyddsmyndigheten 
 

Diarienummer: DI-2021-3422 
Datum: 2023-11-07 
 

4(11) 

 

lämpliga skyddsåtgärder för de registrerades rättigheter och friheter enligt denna 
förordning. 

Enligt 3 kap. 10 § lagen (2018:218) med kompletterande bestämmelser till EU:s 
dataskyddsförordning får personnummer och samordningsnummer behandlas utan 
samtycke endast när det är klart motiverat med hänsyn till ändamålet med 
behandlingen, vikten av en säker identifiering eller något annat beaktansvärt skäl. 

Integritetsskyddsmyndighetens bedömning  

Genom utredningen i ärendet har det framkommit att Indecap av misstag har skickat 
en okrypterad fil innehållande personuppgifter om ca 52 000 kunder med e-post till ca 
2 800 mottagare som inte varit behöriga att motta den aktuella informationen. Den 
aktuella filen innehöll bland annat uppgifter om kunders namn, mailadress, 
personnummer, bank, risknivå, enskilt fondval och det senast inlästa värdet av 
kundens innehav i dessa fonder.  

Indecap är personuppgiftsansvarig 
Indecap har uppgett att bolaget är personuppgiftsansvarig för den 
personuppgiftsbehandling som granskas i ärendet. 

Av utredningen framgår att syftet med att skicka det aktuella meddelandet var att 
informera kunder om fonders generella utveckling. IMY konstaterar att Indecap har 
bestämt ändamål och medel med behandlingen av personuppgifterna, det vill säga hur 
och varför personuppgifterna ska behandlas. Det är således Indecap som enligt artikel 
4.7 i dataskyddsförordningen varit personuppgiftsansvarig för den aktuella 
behandlingen av personuppgifter.  

Behandlingen har inneburit en hög risk 
Indecap har enligt artikel 32 i dataskyddsförordningen en skyldighet att skydda de 
personuppgifter som bolaget behandlar genom att vidta lämpliga tekniska och 
organisatoriska åtgärder. Åtgärderna ska säkerställa en lämplig säkerhetsnivå. Vid 
bedömningen av vilken säkerhetsnivå som är lämplig ska den personuppgiftsansvarige 
beakta kostnaderna, behandlingens art, omfattning, sammanhang och ändamål och de 
risker för fysiska personers rättigheter och friheter som behandlingen medför.  

Av 1 kap. 11 § första stycket lagen (2007:528) om värdepappersmarknaden följer att 
den som är eller har varit knuten till ett värdepappersbolag inte obehörigen får röja 
eller utnyttja vad han eller hon i anställningen eller under uppdraget har fått veta om 
någon annans affärsförhållanden eller personliga förhållanden. Eftersom Indecap är ett 
värdepappersbolag gäller dessa lagkrav om tystnadsplikt i bolagets verksamhet. Det 
ställer höga krav på skydd för de personuppgifter som behandlas i verksamheten.  

I detta fall har de uppgifter som hanterats bland annat bestått av särskilt skyddsvärda 
personuppgifter, nämligen personnummer, som endast får behandlas under vissa 
förutsättningar. Det har även varit fråga om ekonomiska uppgifter, såsom det senaste 
innehavet i fonder samt det senast inlästa värdet av kundernas innehav i dessa fonder, 
för vilka de registrerade har berättigade förväntningar på en hög grad av 
konfidentialitet och ett robust skydd mot obehörig åtkomst. IMY konstaterar att 
sammanhanget för personuppgiftsbehandlingen medfört ett ännu högre krav på 
skyddsnivån. Personuppgiftsbehandlingen har skett inom ramen för Indecaps 
kärnverksamhet för vilken bolaget borde ha haft god förmåga att säkerställa en 
säkerhet som varit lämplig utifrån behandlingens omfattning och känslighet.  

Integritetsskyddsmyndigheten 
 

Diarienummer: DI-2021-3422 
Datum: 2023-11-07 
 

5(11) 

 

Att sammanställa en stor mängd personuppgifter av integritetskänslig karaktär medför 
dessutom särskilda risker då förlorad kontroll över en sådan sammanställning kan leda 
till skada för många registrerade. I det aktuella fallet har behandlingen rört uppgifter 
om ett stort antal registrerade (ca 52 000 personer).  

Med hänsyn bland annat till att de uppgifter som Indecap behandlat har varit av 
skyddsvärd karaktär och berört ett mycket stort antal personer har Indecaps 
behandling av personuppgifterna sammantaget inneburit en hög risk för fysiska 
personers rättigheter och friheter. Behandlingens art, omfattning och sammanhang har 
därmed medfört ett krav på ett starkt skydd för uppgifterna. Åtgärderna skulle bland 
annat säkerställa att personuppgifterna skyddades mot obehörigt röjande och obehörig 
åtkomst. 

Indecap har inte vidtagit tillräckliga åtgärder för att skydda uppgifterna 
Av klagomålen och Indecaps redogörelse framgår att filen med personuppgifter har 
bifogats i ett e-postmeddelande som skickats ut till ett större antal personer. Indecaps 
utskick av den aktuella filen har inneburit att personer som inte har rätt att ta del av 
uppgifterna har fått åtkomst till dessa.  

Indecap har uppgett att filen bifogades i e-postmeddelandet till följd av ett misstag från 
en enskild medarbetare. Indecap är, som personuppgiftsansvarig, ansvarig för all 
personuppgiftsbehandling som sker under bolagets ledning eller för bolagets räkning. I 
detta fall har det felaktiga bifogandet av filen skett inom ramen för den anställdes 
tjänst. Indecap är ansvarig för att behandlingen av personuppgifter som utförts av den 
anställde skett i enlighet med dataskyddsförordningens krav på en lämplig 
säkerhetsnivå.  

IMY bedömer dessutom att det aktuella misstaget hade kunnat hindras eller i vart fall 
försvåras. Indecap behandlar i sin verksamhet såväl publik som skyddsvärd 
information. Beroende på bland annat informationens känslighet ställs olika krav på 
lämplig skyddsnivå och därmed innehållet i rutinerna för hantering av dessa uppgifter. 
Vid hanteringen av publik information saknas det till exempel anledning att beakta 
risken för obehörig åtkomst vid val av lämpliga kommunikationskanaler. För att inte 
äventyra skyddet för uppgifter av skyddsvärd karaktär borde Indecap ha haft tydliga 
rutiner för att säkerställa att hanteringen av skyddsvärd information inte skulle 
sammanblandas med hanteringen av publik information. Av Indecaps egna uppgifter 
framgår att en anledning till att en felaktig fil bifogats var att den hade döpts till ett 
liknande namn som en annan fil som innehöll generella information om fonders 
utveckling. Det talar för att Indecap inte har haft tillräckligt tydliga instruktioner för att 
motverka att dokument innehållande kunduppgifter sammanblandas med andra 
publika dokument.   

Det har inte heller framkommit att Indecap implementerat några tekniska eller 
organisatoriska hinder eller kontrollfunktioner som har försvårat den felaktiga 
hanteringen av filen, t.ex. tekniska hinder eller varningar i samband med att filen 
bifogas i e-post. Indecap har visserligen haft en rutin som innebär att varje utskick ska 
kontrolleras av medpersonal i syfte att förhindra den aktuella typen av misstag. Det har 
dock framkommit att den aktuella rutinen inte användes till följd av svårigheter att 
upprätthålla rutinen vid hemarbete under den då rådande Covid-19 pandemin. IMY 
anser dock att Indecap i det uppkomna läget, särskilt med hänsyn till känsligheten i de 
uppgifter bolaget behandlar i sin kärnverksamhet, borde ha vidtagit andra åtgärder för 
att säkerställa en tillräcklig skyddsnivå för de aktuella uppgifterna när den aktuella 
skyddsåtgärden inte kunnat vidtas till följd av pandemin. Pandemin har således inte 

Integritetsskyddsmyndigheten 
 

Diarienummer: DI-2021-3422 
Datum: 2023-11-07 
 

6(11) 

 

utgjort en skälig ursäkt för att göra avsteg från befintliga säkerhetsrutiner utan att 
ersätta dessa med något annat likvärdigt skydd.   

IMY konstaterar att avsaknaden av åtgärder för att förhindra att de integritetskänsliga 
uppgifterna om kunderna skickades ut har medfört att risken för att medarbetare skulle 
göra felaktiga utskick varit hög.    

IMY konstaterar vidare att den aktuella filen saknat skydd i form av till exempel 
läsbegränsningar eller kryptering. Efter att filen felaktigt bifogats i e-postmeddelandet 
har därför obehöriga obehindrat kunnat ta del av integritetskänslig information om över 
50 000 identifierbara individer i klartext. Det har också funnits en risk för att uppgifterna 
skulle spridas vidare, till exempel genom att någon av de obehöriga mottagarna 
vidarebefordrade e-postmeddelandet.   

Enligt IMY har det förelegat brister avseende skyddet av personuppgifter dels genom 
att Indecap inte vidtagit tillräckliga tekniska eller organisatoriska åtgärder för att hindra 
medarbetare från att felaktigt skicka ut kunduppgifter per e-post till obehöriga 
mottagare, dels genom att uppgifterna inte varit skyddade mot obehörig åtkomst, t.ex. 
genom kryptering.  

Indecaps skyddsåtgärder skulle säkerställa att personuppgifter om bolagets kunder 
skyddades mot obehörigt röjande och obehörig åtkomst. Indecap har dock genom e-
postmeddelandet den 20 januari 2021 som skickades till en stor mängd obehöriga 
mottagare röjt okrypterade personuppgifter om sina kunder, bland annat uppgifter om 
kundernas ekonomi.  

IMY konstaterar sammanfattningsvis att Indecap inte har vidtagit tillräckliga tekniska 
och organisatoriska åtgärder för att säkerställa en säkerhetsnivå som varit lämplig i 
förhållande till risken. Indecap har således behandlat personuppgifter i strid med artikel 
32.1 i dataskyddsförordningen.  

Val av ingripande 

Rättslig reglering 
IMY har vid överträdelser av dataskyddsförordningen ett antal korrigerande 
befogenheter, bland annat reprimand, föreläggande och sanktionsavgifter. Det följer av 
artikel 58.2 a–j i dataskyddsförordningen. IMY ska påföra sanktionsavgifter utöver eller 
i stället för andra korrigerande åtgärder som avses i artikel 58.2, beroende på 
omständigheterna i varje enskilt fall. 

Varje tillsynsmyndighet ska säkerställa att påförandet av administrativa 
sanktionsavgifter i varje enskilt fall är effektivt, proportionellt och avskräckande. Det 
anges i artikel 83.1 i dataskyddsförordningen. I artikel 83.2 anges de faktorer som ska 
beaktas för att bestämma om en administrativ sanktionsavgift ska påföras och, i så fall, 
med vilket belopp.  

Enligt artikel 83.4 ska det vid överträdelser av bland annat artikel 32 påföras 
administrativa sanktionsavgifter på upp till 10 000 000 EUR eller, om det gäller ett 
företag, på upp till 2 % av den totala globala årsomsättningen under föregående 
budgetår, beroende på vilket värde som är högst. 

Integritetsskyddsmyndigheten 
 

Diarienummer: DI-2021-3422 
Datum: 2023-11-07 
 

7(11) 

 

Europeiska dataskyddsstyrelsen (EDPB) har antagit riktlinjer om beräkning av 
administrativa sanktionsavgifter enligt dataskyddsförordningen som syftar till att skapa 
en harmoniserad metod och principer för beräkning av sanktionsavgifter.2 

Om det är fråga om en mindre överträdelse får IMY enligt vad som anges i skäl 148 i 
stället för att påföra en sanktionsavgift utfärda en reprimand enligt artikel 58.2 b i 
förordningen.  

IMY:s bedömning 
Sanktionsavgift ska påföras 
IMY har gjort bedömningen att Indecap har behandlat personuppgifter i strid med 
artikel 32.1 i dataskyddsförordningen. 
 
Överträdelsen har skett genom att Indecap behandlat personuppgifter med en 
otillräcklig säkerhetsnivå, vilket har medfört att bland annat ekonomiska uppgifter om 
över 50 000 registrerade skickats via mail till omkring 2 800 obehöriga mottagare. 
Indecap har varit medveten om riskerna med mailutskick och hade därför infört 
särskilda kontrollrutiner, men på grund av pandemin, gjort avsteg från kontrollrutinen 
utan att vidta kompenserande skyddsåtgärder. Det felaktiga utskicket har medfört en 
hög risk för de registrerades fri- och rättigheter, bland annat avseende förlust av 
konfidentialitet för skyddsvärda uppgifter.  

IMY bedömer mot denna bakgrund att det inte varit fråga om en mindre överträdelse. 
Indecap ska därför påföras en administrativ sanktionsavgift för överträdelsen. Vid 
bestämmande av sanktionsavgiftens storlek ska IMY beakta de omständigheter som 
anges i artikel 83.2 samt säkerställa att den administrativa sanktionsavgiften är 
effektiv, proportionell och avskräckande.  
 
Moderbolagets årsomsättning ska läggas till grund för beräkningen  
Vid bestämmande av maxbeloppet för sanktionsavgiften ska den definition av 
begreppet företag användas som följer av EU-domstolens praxis enligt artiklarna 101 
och 102 i EUF-fördraget (se skäl 150 i dataskyddsförordningen). Av domstolens praxis 
framgår att begreppet företag omfattar varje enhet som utövar ekonomisk verksamhet, 
oavsett enhetens rättsliga form och sättet för dess finansiering samt även om enheten 
i juridisk mening består av flera fysiska eller juridiska personer. 
 
Vad som utgör ett företag ska således utgå från konkurrensrättens definitioner. 
Reglerna för koncernansvar i EU:s konkurrenslagstiftning kretsar kring begreppet 
ekonomisk enhet. Ett moderbolag och ett dotterbolag betraktas som en del av samma 
ekonomiska enhet när moderbolaget utövar ett avgörande inflytande över 
dotterbolaget. Det avgörande inflytandet (dvs. kontrollen) kan antingen uppnås genom 
ägande eller genom avtal. Av EU-domstolens praxis framgår att ett hundraprocentigt 
eller nästan hundraprocentigt ägande innebär en presumtion för att kontroll ska anses 
föreligga. Presumtionen kan dock motbevisas om företaget lämnar tillräcklig bevisning 
för att styrka att dotterbolaget agerar självständigt på marknaden.3 För att motbevisa 
presumtionen måste företaget alltså tillhandahålla bevis som rör de organisatoriska, 
ekonomiska och rättsliga kopplingarna mellan dotterbolaget och dess moderbolag som 
visar att de inte utgör en ekonomisk enhet trots att moderbolaget innehar 100 procent 
eller nästan 100 procent av aktierna.4 

 

2 EDPB:s riktlinjer Guidelines 04/2022 on the calculation of administrative fines under the GDPR, antagna den 24 maj 
2023.   
3 Mål C-97/08, punkt. 59-61   
4 Jfr EDPB:s riktlinjer Guidelines 04/2022 on the calculation of administrative fines under the GDPR, punkt 125 och 
där redovisade avgöranden. 

Integritetsskyddsmyndigheten 
 

Diarienummer: DI-2021-3422 
Datum: 2023-11-07 
 

8(11) 

 

 
Den koncern i vilken Indecap ingår består av tre företag, moderbolaget Indecap 
Holding AB och de två systerföretagen Indecap och Indecap Fonder AB. Indecap 
Holding AB:s provisionsintäkter består av Indecaps och Indecap Fonder AB:s 
provisionsintäkter. 
 
Indecap har anfört att den omsättning som är hänförlig till Indecap Fonder AB bör 
exkluderas vid beräkningen av en sanktionsavgift. Till stöd för detta har Indecap anfört 
att den nu aktuella överträdelsen endast skett i ett av koncernbolagen, nämligen 
Indecap. Indecap är ett värdepappersbolag som tillhandahåller individuellt 
pensionssparande och rådgivning på fondmarknaden. Indecap Fonder AB är i sin tur 
ett fondbolag som förvaltar nio fonder inom olika aktie- och räntestrategier. Indecap 
Fonder AB har få direktkunder utan distribuerar fonderna via olika plattformar och 
banker. Indecap Fonder AB:s fonder är visserligen valbara hos Indecap, men Indecaps 
fondportföljer består även av många andra fonder som inte har någon koppling till vare 
sig Indecap Fonder AB eller Indecap Holding AB. De kunduppgifter som ingick i 
utskicket tillhörde endast kunder i Indecap. 
 
Indecap Holding AB äger 100 procent av aktierna i Indecap och det föreligger därför 
en presumtion för att Indecap och Indecap Holding AB är en ekonomisk enhet. 
Indecap har inte lyft fram något som visar att Indecap agerar självständigt i förhållande 
till moderbolaget som gör att presumtionen bryts. Att dotterbolag i koncernen har 
verksamheter med olika inriktningar, eller att en incident endast inträffat i ett 
dotterbolag, är inte sådana omständigheter som i sig får någon påverkan på 
presumtionen om moderbolagets inflytande.    
  
IMY bedömer med hänsyn till det ovanstående att det företags omsättning som ska 
läggas till grund för beräkning av den administrativa sanktionsavgift som Indecap kan 
åläggas är Indecaps moderbolag Indecap Holding AB (556971-6987).  

I EDPB:s riktlinjer5 är utgångspunkten att årsomsättningen avser bolagets 
nettoomsättning, dvs. det belopp som erhållits genom försäljning av varor och 
tillhandahållande av tjänster efter avdrag av försäljningsrabatter och mervärdesskatt 
samt andra skatter som direkt relateras till omsättningen.6 För att fastställa vilken 
omsättning Indecap Holding AB hade under föregående räkenskapsår har IMY 
inhämtat uppgifter ur koncernens årsredovisning för 2022. Av dessa uppgifter framgår 
att Indecap Holding AB har haft provisionsintäkter uppgående till 558 260 000 kr.  

Indecap har anfört att Indecap Holding AB:s årsredovisning är upprättad enligt lagen 
(1995:1559) om årsredovisning i kreditinstitut och värdepappersbolag och att posten 
för provisionsintäkter inte på ett rättvisande sätt återger koncernens nettoomsättning. 
De aktuella provisionsintäkterna är därvid angivna innan Pensionsmyndighetens 
avtalade obligatoriska rabatt på förvaltningsavgifter har dragits av. Avtalet med 
Pensionsmyndigheten om rabatt är ett krav för att ett fondbolag ska kunna erbjuda 
fonder på premiepensionens fondtorg. Rabatter till Pensionsmyndigheten uppgick år 
2022 till 394 326 770 kr. Indecap Holding AB:s nettoomsättning är således summan 

 

5 EDPB:s riktlinjer Guidelines 04/2022 on the calculation of administrative fines under the GDPR, punkt 128-130. 
6 Definitionen motsvarar den som anges i artikel 5.2 i Europaparlamentets och rådets direktiv 2013/34/EU av den 26 
juni 2013 om årsbokslut, koncernredovisning och rapporter i vissa typer av företag, om ändring av 
Europaparlamentets och rådets direktiv 2006/43/EG och om upphävande av rådets direktiv 78/660/EEG och 
83/349/EEG Text av betydelse för EES och som implementerats i svensk rätt genom 1 kap 3 § tredje punkten 
årsredovisningslagen (1995:1554) 

Integritetsskyddsmyndigheten 
 

Diarienummer: DI-2021-3422 
Datum: 2023-11-07 
 

9(11) 

 

som kvarstår efter att denna rabatt dragits av. Indecap har gett in handlingar till 
styrkande av de rabatter som lämnats till Pensionsmyndigheten.     

IMY gör följande bedömning. Indecap Holding AB:s årsredovisning innehåller ingen 
tydlig redovisningspost som kan likställas med bolagets nettoomsättning. För att en 
sanktionsavgift ska få motsvarande effekt oavsett vilka redovisningsregler som den 
ingripandet riktas mot tillämpar är det enligt IMY dock angeläget att omsättningen 
beräknas på ett sådant sätt att den motsvarar vad som hade utgjort nettoomsättning 
om årsredovisningslagens redovisningsregler hade tillämpats. Det saknas vägledande 
klargöranden från EU-domstolen eller EDPB som tydliggör hur årsomsättningen i 
kreditinstitut och värdepappersbolag ska beräknas. IMY bedömer därför, mot bakgrund 
av att nettoomsättning ska fastställas med avdrag av lämnade rabatter, att relevant 
årsomsättning för Indecap Holding AB ska bedömas med avdrag för rabatter på 
förvaltningsavgifter. Indecap har genom ingivna handlingar styrkt att rabatterna till 
Pensionsmyndigheten under år 2022 uppgick till det belopp de angivit.       

IMY bedömer med hänsyn till det ovanstående att den relevanta årsomsättningen för 
Indecap Holding AB är ca 140 199 260 kr. Två procent av den årsomsättningen är ca 
2 800 000 kr.  Det högsta sanktionsbelopp som kan fastställas i ärendet är därför 
10 000 000 EUR.  

Överträdelsens allvar 
IMY bedömer att följande faktorer har betydelse för bedömningen av överträdelsens 
allvarlighet. 

IMY har konstaterat att Indecap inte vidtagit tillräckliga tekniska och organisatoriska 
åtgärder för att minska risken för att personuppgifter om bolagets kunder skulle spridas 
till obehöriga. De aktuella säkerhetsbristerna har lett till en incident som har berört ett 
stort antal registrerade och en stor mängd obehöriga mottagare har kunnat ta del av 
andras personuppgifter i klartext. Uppgifterna har omfattat ekonomiska uppgifter och 
uppgifter om personnummer, dvs. uppgifter som kräver ett starkt skydd. Hanteringen 
av personuppgifterna var också en del av Indecaps kärnverksamhet där uppgifterna 
omfattats av lagstadgad tystnadsplikt. Indecap har dessutom varit medveten om 
riskerna med mailutskick och hade därför infört särskilda kontrollrutiner, men på grund 
av pandemin, gjort avsteg från kontrollrutinen utan att vidta kompenserande 
skyddsåtgärder.  

IMY beaktar vid bedömningen av överträdelsens allvar, i förmildrande riktning, att 
Indecap redan innan den aktuella incidenten påbörjat ett arbete med att byta ut 
mailutskick mot ett säkrare alternativ. Denna process påskyndades också efter den 
aktuella incidenten.  

Av EDPB:s riktlinjer framgår att tillsynsmyndigheten ska bedöma om överträdelsen är 
av låg, medelhög eller hög allvarlighetsgrad.7 IMY bedömer mot bakgrund av 
ovanstående omständigheter att det sammantaget rör sig om en överträdelse av 
artikel 32.1 i datasskyddsförordningen av medelhög allvarlighetsgrad.  

Som förmildrande omständighet beaktas att Indecap, innan IMY inledde tillsyn, 
omgående och på ett tydligt sätt informerade de registrerade som berörts om vad som 
inträffat. IMY beaktar också att Indecap kontaktat mottagarna av det felskickade e-

7 EDPB:s riktlinjer Guidelines 04/2022 on the calculation of administrative fines under the GDPR, punkt 60.   

 

Integritetsskyddsmyndigheten 
 

Diarienummer: DI-2021-3422 
Datum: 2023-11-07 
 

10(11) 

 

postmeddelandet och bett dem att radera meddelandet, samt bekräfta att så skett, 
som en förmildrande omständighet.  

Sanktionsavgiften ska vara effektiv, proportionerlig och avskräckande 
Den administrativa sanktionsavgiften ska vara effektiv, proportionerlig och 
avskräckande. Det innebär att beloppet ska bestämmas så att den administrativa 
sanktionsavgiften leder till rättelse, att den ger en preventiv effekt och att den 
dessutom är proportionerlig i förhållande till såväl aktuella överträdelser som till 
tillsynsobjektets betalningsförmåga.  

IMY bedömer att en sanktionsavgift beräknad på moderbolagets totala 
nettoomsättning inte, i det nu aktuella fallet, skulle leda till att sanktionsavgiften sätts 
allt för högt i relation till den överträdelse som konstaterats i ärendet. Det finns därför 
inte skäl att sätta ner sanktionsavgiften på den grunden att överträdelsen endast 
avsett ett bolag i koncernen.    

Mot bakgrund av överträdelsens allvar, försvårande och förmildrande omständigheter 
bestämmer IMY den administrativa sanktionsavgiften för Indecap till 500 000 kronor för 
den konstaterade överträdelsen. IMY bedömer att detta belopp är effektivt, 
proportionerligt och avskräckande. 

Detta beslut har fattats av enhetschefen Catharina Fernquist efter föredragning av 
juristen Evelin Palmér. Vid den slutliga handläggningen har även rättschefen David 
Törngren, juristen Cecilia Agnehall och it- och informationssäkerhetsspecialisten 
Katarina Bengtsson medverkat.  

 

Catharina Fernquist, 2023-11-07   (Det här är en elektronisk signatur) 

  

Kopia till: 

1.  Klagandena 

 

 

Integritetsskyddsmyndigheten 
 

Diarienummer: DI-2021-3422 
Datum: 2023-11-07 
 

11(11) 

 

Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till IMY senast tre veckor från den dag ni fick del av beslutet. Om 
överklagandet har kommit in i rätt tid sänder IMY det vidare till Förvaltningsrätten i 
Stockholm för prövning.  

Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida.  

 

