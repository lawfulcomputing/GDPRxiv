1(11) 

SJ AB 
 
 
  

Diarienummer: 
IMY-2022-9442 

Datum: 
2023-06-29 

Beslut efter tillsyn enligt 
dataskyddsförordningen – SJ AB 

Integritetsskyddsmyndighetens beslut 

Integritetsskyddsmyndigheten konstaterar att SJ AB (556196-1599) i sin hantering av 
klagandens begäran om tillgång som gjordes den 9 februari 2022 har behandlat 
personuppgifter i strid med: 

- 

- 

- 

artikel 12.3 i dataskyddsförordningen1 genom att inte utan onödigt dröjsmål 
ha tillgodosett klagandens rätt till tillgång enligt artikel 15 i 
dataskyddsförordningen, 
artikel 15.1 a-h och 15.2 i dataskyddsförordningen, genom att inte ha 
tillhandahållit klaganden i egenskap av kund hos SJ all den information som 
anges i dessa bestämmelser och  
artikel 15.3 i dataskyddsförordningen genom att i den kopia på 
personuppgifter som SJ AB lämnat inte ha gett tillgång till samtliga 
personuppgifter som SJ AB behandlar om klaganden. 

Integritetsskyddsmyndigheten ger SJ AB en reprimand enligt artikel 58.2 b i 
dataskyddsförordningen för överträdelse av artiklarna 12.3, 15.1 a-h och 15.2 samt 
15.3 i dataskyddsförordningen.  

Integritetsskyddsmyndigheten förelägger SJ AB enligt artikel 58.2 c i 
dataskyddsförordningen att tillmötesgå klagandens2 begäran om tillgång enligt artikel 
15 i dataskyddsförordningen genom att, med förbehåll för eventuellt tillämpliga 
undantag i artikel 15.4 i dataskyddsförordningen och 5 kap. dataskyddslagen3, lämna 
klaganden tillgång till samtliga personuppgifter som SJ AB behandlar om klaganden 
genom att förse klaganden med en kopia på personuppgifterna enligt artikel 15.3 samt 
lämna information enligt artiklarna 15.1 a-h och 15.2. Åtgärderna ska vara genomförda 
senast två veckor efter att detta beslut vunnit laga kraft. 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

 
1 EUROPAPARLAMENTETS OCH RÅDETS FÖRORDNING (EU) 2016/679 av den 27 april 2016 om skydd för 
fysiska personer med avseende på behandling av personuppgifter och om det fria flödet av sådana uppgifter och om 
upphävande av direktiv 95/46/EG (allmän dataskyddsförordning). 
2 Klagandens personuppgifter framgår av bilaga 1.  
3 Lagen (2018:218) med kompletterande bestämmelser till EU:s dataskyddsförordning. 
 

Integritetsskyddsmyndigheten 
 

Diarienummer: IMY-2022-9442 
Datum: 2023-06-29 
 

2(11) 

 

Redogörelse för tillsynsärendet 

Integritetsskyddsmyndigheten (IMY) har inlett tillsyn mot SJ AB (SJ) med anledning av 
klagomål rörande en begäran om tillgång enligt artikel 15 i dataskyddsförordningen.  

Av klagomålen framgår i huvudsak följande. Klaganden har den 9 februari 2022 
skickat en begäran om tillgång enligt artikel 15 i dataskyddsförordningen till SJ, både 
via bolagets portal med signering via bank-id och via e-post, utan att få svar. 
Klaganden begärde därför återigen tillgång enligt artikel 15 i dataskyddsförordningen. 
Klaganden gör gällande att den information hen sedan fick tillgång till var begränsad 
och bland annat saknat svar på klagandens frågor om vilka tredjeparter bolaget lämnat 
klagandes personuppgifter till. 

SJ har i ett yttrande till IMY den 18 november 2022 i huvudsak uppgett följande. 
Klagandens initiala begäran om registerutdrag inkom via e-post den 9 februari 2022. 
SJ har på sin webbplats ett formulär för att ta hand om de registrerades rättigheter där 
begäran signeras med mobilt bank-id. Där finns också information om hur de 
registrerade ska gå tillväga för att få sina rättigheter tillgodosedda om mobilt bank-id 
saknas. Klaganden hade tekniska problem att använda mobilt bank-id och felsökning 
genomfördes. Inga störningar hos SJ kunde identifieras. Klaganden uppmanades att 
lämna information för manuell säker identifiering per telefon av SJ:s kundombudsman 
den 15 februari 2022. Efter viss ytterligare korrespondens mottog SJ den 19 april 2022 
begäran om registerutdrag från klaganden med säker identifiering genom mobilt  
bank-id. Registerutdraget sammanställdes därefter och skickades i två omgångar. En 
del den 3 maj 2022 för hanteringen av personuppgifter i klagandens egenskap av 
tidigare anställd på SJ och en del den 18 maj 2022 för hantering av personuppgifter i 
klagandens egenskap av kund hos SJ. 

I fråga om information enligt artikel 15.1 a-h och 15.2 i dataskyddsförordningen har SJ 
lämnat information om personuppgiftsbehandling av klaganden i egenskap av tidigare 
anställd. Av misstag bildades inte den fullständiga informationen om 
personuppgiftsbehandling av klaganden i egenskap av kund, utan endast en kortfattad 
version lämnades. Den fullständiga texten återfinns lättillgängligt på bolagets hemsida. 
SJ har konstaterat att informationen som lämnas i samband med registerutdrag, bland 
annat vad gäller överföring till tredjeland, har behov av förtydliganden. 

I fråga om kopia på de personuppgifter som är under behandling enligt artikel 15.3 är 
SJ:s inställning att när registerutdraget lämnades ut i maj 2022 skedde det i enlighet 
med SJ:s då gällande och fastställda rutin och att klaganden gavs tillgång till samtliga 
personuppgifter som SJ behandlar. Med anledning av information från klaganden som 
framkommit i ett civilrättsligt tvistemål har SJ gjort ytterligare efterforskningar och 
konstaterat följande.  

Vid tillfället ingick det inte i SJ:s rutin att genomsöka SJ:s e-postsystem. Som en följd 
därav har personuppgifter om klaganden i e-post som hanteras utanför kundtjänsten 
inte ingått i registerutdraget.  

Vid sökning i systemet för kundärenden sökte SJ på klagandens e-postadress med 
gemener utan några resultat. Den del av registerutdraget som avsåg kundärenden 
blev därför tom och togs bort. Som en följd av detta har personuppgifter om klaganden 
i kundärenden inte ingått i registerutdraget. Vid de ytterligare efterforskningar som SJ 
vidtog med anledning av det civilrättsliga tvistemålet, sökte SJ på versaler i e-

Integritetsskyddsmyndigheten 
 

Diarienummer: IMY-2022-9442 
Datum: 2023-06-29 
 

3(11) 

 

postadressen och kunde hitta kundärendet som avsåg begäran om tillgång. SJ hade 
inte kännedom om att systemet var känsligt för gemener och versaler.  

I den del i registerutdraget som avsåg kundärenden fanns även information om hur en 
registrerad skulle agera för det fall en registrerad önskade tillgång till e-
postmeddelanden som skickats mellan en registrerad och kundtjänst samt om man vill 
ta del av samtal som man haft med kundtjänst. Eftersom den delen togs bort fick 
klaganden inte del av denna information. SJ har konstaterat att den informationen 
också ska kompletteras med en upplysning om hur en registrerad ska agera om den 
önskar tillgång till personuppgifter som förekommer i chattar med SJ:s kundtjänst. 

I fråga om uppgifter i resehistorik angav klaganden en e-postadress och ett 
telefonnummer i samband med att klaganden identifierade sig med mobilt bank-id på 
webbsidan. När begäran mottogs fick SJ fram, utifrån det personnummer som är 
kopplat till det aktuella bank-id, klagandens kundprofil hos SJ i egenskap av SJ Prio-
medlem. I kundprofilen är en annan e-postadress och ett annat telefonnummer 
registrerat än det som angavs i samband med begäran. Sökningen på personuppgifter 
i resehistorik gjordes endast på kontaktuppgifterna som fanns i SJ:s kundprofil. Det 
framgår av registerutdraget under rubriken köp- och resehistorik. Det innebär att 
resehistoriken i registerutdraget inte är fullständig då klaganden även har bokat resor 
med den e-postadress och det telefonnummer som angavs i samband med begäran 
om registerutdrag. Orsaken till denna rutin är att SJ inte har velat riskera att 
personuppgifter tillhörande någon annan registrerad än den med bank-id identifierade 
personen omfattas av utdraget.  

I registerutdraget avseende uppgifter om klaganden i hens egenskap som anställd har 
det inte ingått uppgifter av mer teknisk karaktär som kan förekomma i loggar. Då 
uppgifterna är omfattande har klaganden informerats om detta i ett följebrev till 
registerutdraget och uppmanats att kontakta SJ med en begäran om att få tillgång till 
dessa uppgifter.  

Personuppgifter hänförliga till klagandens anställning vid SJ har inhämtats från SJ:s 
digitala HR-system och omfattar klagandens anställning från och med år 2008 
eftersom systemet hanterar anställningsdata från år 2008 och framåt. SJ har fysiska 
personalakter för både anställda och tidigare anställda förvarade hos ett 
personuppgiftsbiträde. Vid senare eftersökningar har SJ kunnat konstatera att det finns 
ytterligare information avseende klaganden hänförlig till tidigare anställningar före år 
2008. SJ konstaterar att texten i registerutdraget ska kompletteras med information om 
att för det fall en registrerad som begär utdrag har varit anställd hos SJ före år 2008 
önskar få del av dessa ska den registrerade uppge detta och äldre personalakter ska 
då rekvireras från personuppgiftsbiträdet.  

SJ ser för närvarande över och uppdaterar rutinerna i förhållande till registerutdrag för 
att försäkra sig om att följa dataskyddsförordningen. För att SJ ska kunna lämna ut 
klagandens personuppgifter som kan förekomma i omfattande uppgiftssamlingar kan 
det vara nödvändigt att klaganden lämnar kompletterande information som gör 
identifiering av dennes personuppgifter möjlig och/eller att klagande specificerar sin 
begäran.  

SJ avslutade ärendet avseende klagandens begäran den 18 maj 2022 efter att då ha 
gjort bedömningen att ett fullständigt registerutdrag hade lämnats ut i rätt tid. SJ har 
inte uppfattat det som en skyldighet enligt dataskyddsförordningen att i efterhand 
åtgärda brister i ett registerutdrag vilka har framkommit efter utlämnandet. SJ kommer 

Integritetsskyddsmyndigheten 
 

Diarienummer: IMY-2022-9442 
Datum: 2023-06-29 
 

4(11) 

 

att hantera framtida begäranden om tillgång med beaktande av de brister som 
framkommit. 
Motivering av beslutet 
Tillämpliga bestämmelser 

Den personuppgiftsansvariga är skyldig att, till var och en som begär det, lämna 
besked om personuppgifter som rör den sökande behandlas eller inte. Behandlas 
sådana uppgifter ska den personuppgiftsansvariga, i enlighet med artikel 15 i 
dataskyddsförordningen, lämna den registrerade kompletterande information om bland 
annat ändamålen med behandlingen och mottagare av uppgifterna samt en kopia på 
de personuppgifter som den personuppgiftsansvariga behandlar. Av artikel 15.1 och 
15.2 följer vilken kompletterande information som ska lämnas till den registrerade. 
Enligt artikel 15.3 ska den personuppgiftsansvariga förse den registrerade med en 
kopia på de personuppgifter som är under behandling.  

I artikel 11.1 i dataskyddsförordningen anges att om de ändamål för vilka den 
personuppgiftsansvarige behandlar personuppgifter inte kräver eller inte längre kräver 
att den registrerade identifieras av den personuppgiftsansvarige, ska den 
personuppgiftsansvarige inte vara tvungen att bevara, förvärva eller behandla 
ytterligare information för att identifiera den registrerade endast i syfte att följa denna 
förordning. 

Enligt artikel 11.2 i dataskyddsförordningen gäller att om den personuppgiftsansvarige, 
i de fall som avses i punkt 1 i denna artikel, kan visa att denne inte är i stånd att 
identifiera den registrerade, ska den personuppgiftsansvarige om möjligt informera den 
registrerade om detta. I sådana fall ska artiklarna 15–20 inte gälla, förutom när den 
registrerade för utövande av sina rättigheter i enlighet med dessa artiklar 
tillhandahåller ytterligare information som gör identifieringen möjlig. 

Av artikel 12.2 i dataskyddsförordningen följer att den personuppgiftsansvarige ska 
underlätta utövandet av den registrerades rätt till tillgång enligt artikel 15.   

I artikel 12.6 i dataskyddsförordningen anges att utan att det påverkar tillämpningen av 
artikel 11 får den personuppgiftsansvarige, om denne har rimliga skäl att betvivla 
identiteten hos den fysiska person som lämnar in en begäran enligt artiklarna 15–21, 
begära att ytterligare information som är nödvändig för att bekräfta den registrerades 
identitet tillhandahålls. 

Av artikel 12.3 i dataskyddsförordningen framgår att den personuppgiftsansvarige på 
begäran, utan onödigt dröjsmål och under alla omständigheter senast en månad efter 
att ha mottagit begäran, tillhandahålla den registrerade information om de åtgärder 
som vidtagits enligt artikel 15 i dataskyddsförordningen. Denna period får vid behov 
förlängas med ytterligare två månader, med beaktande av hur komplicerad begäran är 
och antalet inkomna begäranden.  

Om tidsfristen om en månad förlängs, ska den personuppgiftsansvarige underrätta den 
registrerade om förlängningen inom en månad från det att begäran mottagits samt 
ange orsakerna till förseningen. 

Integritetsskyddsmyndigheten 
 

Diarienummer: IMY-2022-9442 
Datum: 2023-06-29 
 

5(11) 

 

Integritetsskyddsmyndighetens bedömning  

IMY har med utgångspunkt i de aktuella klagomålen i ärendet granskat bolagets 
agerande i det enskilda fallet och då avseende om bolaget har hanterat klagandens 
begäran om tillgång som gjordes den 9 februari 2022 i enlighet med artikel 12 och 
artikel 15 i dataskyddsförordningen. IMY har inte granskat SJ:s generella rutiner för 
hantering av begäran om tillgång enligt artikel 15 i dataskyddsförordningen. 

Har bolaget hanterat klagandens begäran om tillgång i rätt tid enligt artikel 12.3 i 
dataskyddsförordningen? 
En personuppgiftsansvarig ska enligt artikel 12.3 i dataskyddsförordningen hantera en 
begäran om tillgång enligt artikel 15 i dataskyddsförordningen utan onödigt dröjsmål 
och senast inom en månad från det att begäran togs emot. Av utredningen i ärendet 
framgår att SJ tog emot klagandens begäran om tillgång den 9 februari 2022. 
Tidsfristen börjar således löpa från det datumet. Av utredningen i ärendet framgår 
vidare att klaganden hade tekniska problem med att använda mobilt bank-id för 
verifiering av sin identitet varför SJ den 15 februari 2022, dvs. sex dagar efter det att 
klaganden inkommit med sin begäran, har vänt sig till klaganden med en begäran om 
ytterligare information för manuell säker identifiering för att på så sätt säkerställa att 
personuppgifter inte röjs till obehörig.  

IMY bedömer att SJ utan onödigt dröjsmål vänt sig till klaganden med en begäran om 
ytterligare information för att verifiera klagandens identitet och att tidsfristen under 
sådana omständigheter därför tillfälligt stoppas till dess att den 
personuppgiftsansvarige fått den information som behövs för verifiering4. Av 
utredningen i ärendet framgår att klaganden därefter, genom mobilt bank-id, 
verifierade sin identitet den 19 april 2022. Tidsfristen fortsätter därmed att löpa från 
den dagen.  

Mot bakgrund av ovan angivna omständigheter konstaterar IMY att SJ, för att hålla sig 
inom den stipulerade tidsfristen om en månad, borde ha lämnat tillgång enligt artikel 
15 i dataskyddsförordningen senast den 13 maj 2022. Av utredning i ärendet framgår 
att klaganden fått del av vissa uppgifter den 3 maj 2022 men att andra uppgifter 
lämnades först den 18 maj 2022. Det har i ärendet inte framkommit att SJ har 
underrättat klaganden om en förlängning av den stipulerade tidsfristen om en månad.  

IMY finner därmed att SJ har behandlat klagandens personuppgifter i strid med artikel 
12.3 i dataskyddsförordningen genom att inte utan onödigt dröjsmål, eller senast inom 
en månad, ha tillgodosett klagandes begäran om tillgång enligt artikel 15 i 
dataskyddsförordningen.  

Har bolaget lämnat information i enlighet med artikel 15.1 a-h och 15.2 i 
dataskyddsförordningen?  
Av utredningen i ärendet framgår att SJ behandlar personuppgifter om klaganden 
både i egenskap av kund hos SJ och i egenskap av tidigare anställd hos SJ. 

SJ har uppgett att klaganden tillhandahållits information enligt artikel 15.1 a-h och 15.2 
i dataskyddsförordningen kopplat till de personuppgifter SJ behandlar om den 
klagande i egenskap av tidigare anställd hos bolaget. 

 
4 Jfr. Europeiska dataskyddsstyrelsens (EDPB:s) riktlinjer om rätten till tillgång – Guidelines 01/2022 on data subject 
rights – Right of access, version 2.0 (slutligt antagna den 28 mars 2023), punkt 159. 

Integritetsskyddsmyndigheten 
 

Diarienummer: IMY-2022-9442 
Datum: 2023-06-29 
 

6(11) 

 

Av utredningen framgår däremot att klaganden i egenskap av kund hos SJ endast har 
fått tillgång till en kortfattad version av den kompletterande information som enligt 
artikel 15.1 a-h och 15.2 i dataskyddsförordningen ska lämnas till den registrerade vid 
en begäran om tillgång. Vad SJ har anfört om att fullständig information fanns 
tillgänglig på bolagets hemsida läker inte denna brist.  

IMY konstaterar således att SJ i sin hantering av klagandens begäran om tillgång har 
behandlat personuppgifter i strid med artikel 15.1 a-h och 15.2 i 
dataskyddsförordningen genom att inte tillhandahålla klaganden all den information 
som anges i dessa bestämmelser.  

Har bolaget gett tillgång till samtliga personuppgifter under behandling i 
enlighet med artikel 15.3 i dataskyddsförordningen?  
Syftet med rätten till tillgång är att den registrerade ska bli medveten om den 
behandling som sker och kunna kontrollera att den är laglig. Den 
personuppgiftsansvarige måste därför säkerställa att den kopia på personuppgifter 
som tillhandhålls innehåller alla de personuppgifter som behandlas om den 
registrerade och är utformad på ett sätt som är begripligt för den registrerade.5  

Kopia på personuppgifter SJ behandlar om klaganden i egenskap av kund 

SJ har uppgett att personuppgifter om klaganden i e-post som hanteras utanför 
kundtjänsten inte har ingått i den kopia på personuppgifter som lämnats till klaganden.  

Vidare har SJ uppgett att personuppgifter om klaganden i SJ:s system för 
kundärenden inte heller ingått i den kopia på personuppgifter som lämnats till 
klaganden eftersom en sökning på klagandens e-postadress med gemener inte gav 
någon träff i systemet. SJ har därefter konstaterat att det vid tidpunkten för begäran 
fanns ett kundärende gällande klagandens begäran om tillgång, men att det inte 
upptäcktes eftersom SJ saknade kännedom om att systemet var känsligt för gemener 
och versaler. Som en följd av att sökningen på klagandens e-postadress inte gav 
någon träff och personuppgifter om klaganden i SJ:s system för kundärenden inte 
ingått i den kopia som lämnats till klaganden har klaganden inte heller informerats om 
hur hen kan få tillgång till de personuppgifter som inte som standard ingår i den kopia 
på personuppgifter som SJ tillhandahåller den registrerade, nämligen personuppgifter i 
e-postsystem i kundärenden och i samtal med kundservice. Klaganden har således 
inte heller tillhandahållits dessa personuppgifter i den kopia på personuppgifter som 
lämnats. Kopian på personuppgifter har inte heller omfattat personuppgifter i chattar 
med kundtjänst. SJ har inte heller lämnat någon information till klaganden om hur 
tillgång till dessa personuppgifter kan begäras. 

I fråga om tillgång till personuppgifter i resehistorik har SJ uppgett att bolaget har som 
rutin att endast söka på den e-postadress och det telefonnummer som finns inlagt i 
kundprofilen som är kopplad till det bank-id som används vid begäran. Orsaken till 
denna rutin är enligt vad SJ uppgett att de inte har velat riskera att personuppgifter 
tillhörande någon annan registrerad än den med bank-id identifierade personen 
omfattas av utdraget. 

Härvid gör IMY följande bedömning. En registrerad ska ges tillgång till all information 
som den personuppgiftsansvarige behandlar om hen. Det innebär bland annat att den 
 
5 Jfr. Europeiska dataskyddsstyrelsens (EDPB:s) riktlinjer om rätten till tillgång – Guidelines 01/2022 on data subject 
rights – Right of access, version 2.0 (slutligt antagna den 28 mars 2023), punkt 10.  
 

Integritetsskyddsmyndigheten 
 

Diarienummer: IMY-2022-9442 
Datum: 2023-06-29 
 

7(11) 

 

personuppgiftsansvarige ska söka efter personuppgifter om den registrerade i sina IT-
system. IMY anser att den personuppgiftsansvarige vid en sådan sökning bör använda 
all tillgänglig information om den registrerade som sannolikt kommer att resultera i 
träffar mot bakgrund av hur informationen har strukturerats i systemen. Om 
informationen har strukturerats utifrån direkta eller indirekta identifierare, till exempel 
kundnummer, användarnamn eller e-postadresser, bör den personuppgiftsansvariges 
sökning omfatta även dessa faktorer förutsatt att denne innehar uppgifter som gör det 
möjligt att koppla dessa identifierare till den registrerade, eller får den informationen 
från den registrerade.6      

Av uppgifter i ärendet framgår att klaganden vid begäran, i samband med att hen 
identifierade sig med mobilt bank-id, angav en annan e-postadress och telefonnummer 
än de som fanns i kundprofilen. IMY anser därvid att det ålegat SJ att söka efter 
personuppgifter i form av resehistorik kopplade till de uppgifter klaganden har lämnat, i 
det här fallet en e-postadress samt ett telefonnummer. För det fall att SJ, efter att ha 
fått fram personuppgifter i resehistorik vid en sådan sökning, skulle ha haft tvivel 
rörande personuppgifternas koppling till den klaganden eller haft rimliga skäl att 
betvivla identiteten hos klaganden, hade SJ i en sådan situation haft att efterfråga mer 
information från den klaganden. Det har inte framkommit av utredningen i ärendet att 
SJ gett klaganden möjlighet att inkomma med ytterligare information för att bekräfta 
identiteten bakom e-postadressen och telefonnumret. IMY konstaterar att SJ, genom 
att endast söka på personuppgifter i resehistorik kopplat till de kontaktuppgifter som 
fanns i kundprofilen trots information från den klaganden om annan e-postadress och 
annat telefonnummer, därmed inte har vidtagit tillräckliga åtgärder för att tillse att 
kopian på personuppgifter omfattade samtliga de personuppgifter som SJ behandlade 
om klaganden vid tidpunkten för begäran. Till följd av att SJ endast har sökt på den e-
postadress och det telefonnummer som fanns i klagandens kundprofil fick inte 
klaganden tillgång till samtliga hens personuppgifter i resehistoriken. 

IMY konstaterar sammanfattningsvis och mot bakgrund av ovanstående att den kopia 
på personuppgifter som SJ behandlar om klaganden i egenskap av kund och som SJ 
har lämnat till klaganden inte omfattat samtliga personuppgifter som SJ behandlade 
om klaganden vid tidpunkten för begäran. 

Kopia på personuppgifter SJ behandlar om klaganden i egenskap av tidigare anställd 

I den kopia på personuppgifter som SJ behandlar om klaganden i egenskap av tidigare 
anställd hos SJ och som SJ har tillhandahållit klaganden har endast personuppgifter 
från SJ:s digitala HR-system – som hanterar anställningsdata från 2008 och framåt – 
ingått. SJ har fysiska personalakter för både anställda och tidigare anställda förvarade 
hos ett personuppgiftsbiträde och har konstaterat att det finns ytterligare information 
avseende klaganden hänförligt till tidigare anställningar före år 2008. Kopian på 
personuppgifter som tillhandahållits klaganden har inte omfattat personuppgifter 
hänförliga till klagandens anställningar före år 2008. SJ har inte heller lämnat någon 
information till klaganden om hur tillgång till dessa personuppgifter kan begäras. 

I kopian på personuppgifter som SJ behandlar om klaganden i egenskap av tidigare 
anställd hos SJ har det inte ingått uppgifter av mer teknisk karaktär som kan 
förekomma i loggar, till exempel loggar vid inloggning i olika system. SJ har i yttrande 

 
6 Jfr. Europeiska dataskyddsstyrelsens (EDPB:s) riktlinjer om rätten till tillgång – Guidelines 01/2022 on data subject 
rights – Right of access, version 2.0 (slutligt antagna den 28 mars 2023), punkt 125.  

Integritetsskyddsmyndigheten 
 

Diarienummer: IMY-2022-9442 
Datum: 2023-06-29 
 

8(11) 

 

uppgett att klaganden i ett följebrev har informerats om det och hur denne kan begära 
tillgång till dessa uppgifter.  

Härvid gör IMY följande bedömning. Utgångspunkten vid en begäran om tillgång är att 
den registrerade ska få tillgång till samtliga personuppgifter som den 
personuppgiftsansvarige behandlar om den som begär tillgång. IMY anser dock att det 
inte finns något hinder mot att dela upp kopian på personuppgifter så länge rätten till 
tillgång tillgodoses. En uppdelning av kopian på personuppgifter får således inte 
inskränka rätten till tillgång eller försvåra utövandet av den. Detta ställer krav på att 
den personuppgiftsansvarige lämnar tydlig information till den registrerade om att 
kopian på personuppgifter är uppdelad, vilken information som finns i de olika delarna 
samt på vilket sätt den registrerade kan få tillgång till dessa. För att uppdelningen av 
kopian på personuppgifter i olika delar inte ska inskränka rättigheten eller försvåra 
utövandet av den kan det inte heller krävas att den registrerade behöver återkomma till 
den personuppgiftsansvarige vid ett flertal tillfällen för att få tillgång till samtliga 
personuppgifter eller att det är komplicerat att begära tillgång till samtliga 
personuppgifter. IMY anser därför att den registrerade ska ha möjlighet att begära 
tillgång till samtliga delar från början och att det ska vara enkelt att få tillgång till 
dessa.7 

Att information om att kopian på personuppgifter är uppdelad ges från början är 
således en förutsättning för att den personuppgiftsansvarige ska kunna begränsa 
utlämnandet av de personuppgifter den personuppgiftsansvarige behandlar. IMY 
konstaterar att SJ har gett information om att det finns ytterligare uppgifter att ta del av 
först i samband med att de gett tillgång till andra personuppgifter som bolaget 
behandlade om klaganden i egenskap av tidigare anställd. Den klaganden har således 
inte från början haft möjlighet att begära tillgång till samtliga de personuppgifter som 
SJ behandlar om klaganden i egenskap av tidigare anställd och har också behövt 
återkomma till den personuppgiftsansvarige om klaganden velat få tillgång till 
ytterligare personuppgifter. Mot bakgrund av att SJ lämnade sådan information först i 
ett senare skede bedömer IMY att förutsättningarna för SJ att få begränsa 
utlämnandet av de personuppgifter som SJ behandlade om klaganden inte är 
uppfyllda varför SJ borde ha lämnat ut samtliga personuppgifter som bolaget 
behandlade om klaganden i egenskap av tidigare anställd, dvs. även uppgifterna av 
mer teknisk karaktär. 

IMY finner sammanfattningsvis och mot bakgrund av ovanstående att den kopia på 
personuppgifter som SJ behandlar om klaganden i egenskap av tidigare anställd, och 
som SJ har lämnat till klaganden, inte omfattat samtliga personuppgifter som SJ 
behandlade om klaganden vid tidpunkten för begäran. 

Sammanfattande bedömning 
IMY finner sammanfattningsvis att det av utredningen i ärendet framgår att SJ har 
behandlat klagandens personuppgifter i strid med artikel 12.3 i 
dataskyddsförordningen genom att inte utan onödigt dröjsmål, eller senast inom en 
månad, ha hanterat klagandens begäran om tillgång enligt artikel 15 i 
dataskyddsförordningen. IMY har vidare funnit att SJ i sin hantering av klagandens 
begäran om tillgång har behandlat personuppgifter i strid med artikel 15.1 a-h och 15.2 
i dataskyddsförordningen genom att inte tillhandahålla klaganden i egenskap av kund 
all den information som anges i dessa bestämmelser. IMY konstaterar också att SJ har 
behandlat klagandens personuppgifter i strid med artikel 15.3 i 
 
7 Jfr. Europeiska dataskyddsstyrelsens (EDPB:s) riktlinjer om rätten till tillgång – Guidelines 01/2022 on data subject 
rights – Right of access, version 2.0 (slutligt antagna den 28 mars 2023), punkt 144-146.   

Integritetsskyddsmyndigheten 
 

Diarienummer: IMY-2022-9442 
Datum: 2023-06-29 
 

9(11) 

 

dataskyddsförordningen genom att de kopior på personuppgifter som SJ behandlar om 
klaganden i egenskap av kund och tidigare anställd, och som SJ har lämnat till 
klaganden den 3 maj 2022 respektive 18 maj 2022 inte omfattat samtliga 
personuppgifter som SJ behandlade om klaganden vid tidpunkten för begäran.  

Val av ingripande 

Av artikel 58.2 i och artikel 83.2 i dataskyddsförordningen framgår att IMY har 
befogenhet att påföra administrativa sanktionsavgifter i enlighet med artikel 83. 
Beroende på omständigheterna i det enskilda fallet ska administrativa 
sanktionsavgifter påföras utöver eller i stället för de andra åtgärder som avses i artikel 
58.2, som till exempel förelägganden och förbud. Vidare framgår av artikel 83.2 vilka 
faktorer som ska beaktas vid beslut om administrativa sanktionsavgifter ska påföras 
och vid bestämmande av avgiftens storlek. Om det är fråga om en mindre överträdelse 
får IMY enligt vad som anges i skäl 148 i stället för att påföra en sanktionsavgift 
utfärda en reprimand enligt artikel 58.2 b. Hänsyn ska tas till försvårande och 
förmildrande omständigheter i fallet, såsom överträdelsens karaktär, svårighetsgrad 
och varaktighet samt tidigare överträdelser av relevans. 

IMY konstaterar följande relevanta omständigheter. Den aktuella tillsynen omfattar en 
granskning av hur SJ har hanterat en enskild klagandens begäran om tillgång. IMY har 
därvid konstaterat att SJ brustit i sina skyldigheter enligt rätten till tillgång i förhållande 
till den klaganden. SJ har dock vidtagit åtgärder, om än otillräckliga, i syfte att 
tillmötesgå klagandens begäran om tillgång. Även om klagandens rätt till tillgång inte 
har tillmötesgåtts fullt ut är de brister som har förlegat därför av mindre allvarlig 
karaktär än om begäran hade lämnats obesvarad. Vad gäller den konstaterade bristen 
enligt artikel 12.3 i dataskyddsförordningen har den föreskrivna tidsfristen om en 
månad endast överskridits med några dagar. SJ har vidare uppgett att de har vidtagit 
åtgärder genom att se över och uppdatera rutiner i förhållande till registerutdrag för att 
försäkra sig om att följa dataskyddsförordningen och att bolaget kommer att hantera 
framtida begäranden om registerutdrag med beaktan av de brister som framkommit i 
nu aktuellt ärende. Vidare har bolaget inte tidigare konstaterats överträtt 
dataskyddsförordningen.  

Mot bakgrund av omständigheterna kring de konstaterade överträdelserna finner IMY 
att det är fråga om sådana mindre överträdelser i den mening som avses i skäl 148 
och att SJ därför ska ges en reprimand enligt artikel 58.2 b i dataskyddsförordningen 
för de konstaterade bristerna.  

Av utredningen i ärendet har det framkommit att klaganden inte har fått tillgång till fler 
personuppgifter eller mer information efter svaret på begäran om tillgång som 
lämnades den 18 maj 2022. IMY finner därför att det finns anledning att med stöd av 
artikel 58.2 c förelägga SJ att tillmötesgå klagandens begäran enligt artikel 15 i 
dataskyddsförordningen genom att, med förbehåll för eventuellt tillämpligt undantag i 
artikel 15.4 i dataskyddsförordningen och 5 kap. dataskyddslagen, lämna klaganden 
tillgång till samtliga personuppgifter som SJ behandlar om klaganden genom att förse 
den klaganden med en kopia på samtliga personuppgifterna enligt artikel 15.3 i 
dataskyddsförordningen samt lämna fullständig information enligt artiklarna 15.1 a-h 
och 15.2 i dataskyddsförordningen. Åtgärderna ska vara genomförda senast två 
veckor efter att detta beslut vunnit laga kraft.  

 

Integritetsskyddsmyndigheten 
 

Diarienummer: IMY-2022-9442 
Datum: 2023-06-29 
 

10(11) 

 

 

Detta beslut har fattats av den särskilda beslutsfattaren Karin Ekström efter 
föredragning av juristen Måns Lysén. 

Karin Ekström, 2023-06-29   (Det här är en elektronisk signatur) 

1.  Uppgifter om klaganden 

Bilaga 

 
Kopia till 

1.  Dataskyddsombudet för SJ AB 
2.  Klaganden 

 

Integritetsskyddsmyndigheten 
 

Diarienummer: IMY-2022-9442 
Datum: 2023-06-29 
 

11(11) 

 

Hur man överklagar  

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag ni fick 
del av beslutet. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning.  

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida.  

