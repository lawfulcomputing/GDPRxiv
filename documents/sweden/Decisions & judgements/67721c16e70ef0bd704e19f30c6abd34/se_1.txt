1(5) 

Klarna Bank AB 
Sveavägen 46  
111 34, Stockholm 
Dataprotectionofficer@klarna.com 
 

Diarienummer: 
IMY-2023-8336 

Datum: 
2024-01-09 

Beslut efter tillsyn enligt 
dataskyddsförordningen – Klarna 
Bank AB 

Integritetsskyddsmyndighetens beslut 

Integritetsskyddsmyndigheten konstaterar att utredningen i ärendet visar att Klarna 
Bank AB har behandlat personuppgifter i strid med:  

• 

• 

artikel 12.2 i dataskyddsförordningen1 genom att inte ha underlättat 
klagandens utövande av sin rätt till rättelse enligt artikel 16 i enlighet med sin 
begäran av den 8 juni 2020. 

artikel 16 genom att inte möjliggöra för klaganden att ändra sin e-postadress i 
enlighet med sin begäran av den 8 juni 2020.  

Integritetsskyddsmyndigheten ger Klarna Bank AB en reprimand enligt artikel 58.2 b i 
dataskyddsförordningen för överträdelse av artiklarna 12.2 och 16 i dataskydds-
förordningen.   
Redogörelse för tillsynsärendet 

Integritetsskyddsmyndigheten (IMY) har inlett tillsyn beträffande Klarna Bank AB 
(Klarna eller bolaget) med anledning av ett klagomål. Klagomålet har lämnats över till 
IMY, i egenskap av ansvarig tillsynsmyndighet enligt artikel 56 i dataskydds-
förordningen. Överlämnandet har skett från tillsynsmyndigheten i det land där 
klaganden har lämnat in sitt klagomål (Tyskland) i enlighet med förordningens 
bestämmelser om samarbete vid gränsöverskridande behandling.  

Utredningen i ärendet har genomförts genom skriftväxling. Mot bakgrund av att det 
gäller gränsöverskridande behandling har IMY använt sig av de mekanismer för 
samarbete och enhetlighet som finns i kapitel VII i dataskyddsförordningen. Berörda 
tillsynsmyndigheter har varit dataskyddsmyndigheterna i Österrike, Ungern, Danmark, 
Tyskland, Norge, Finland, Italien, Nederländerna, Polen, Irland, Frankrike, Estland och 
Spanien.  

 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: IMY-2023-8336 
Datum: 2024-01-09 
 

2(5) 

 

Klagomålet  
Klaganden har i huvudsak uppgett följande. Klaganden har ett Klarnakort och har 
begärt rättelse av den e-postadress som är kopplad till kortet. Klarna har i sin 
återkoppling till klaganden uppgett att det inte är tekniskt möjligt att ändra e-
postadressen som är kopplad till klagandens kort och att klaganden därför behöver 
beställa ett nytt kort för att få sin e-postadress ändrad. Ett nytt Klarnakort skulle dock 
påverka klagandens kreditvärdighet.  

Vad Klarna Bank AB har uppgett 

Klarna har i huvudsak uppgett följande. Klarna är personuppgiftsansvarig för den 
aktuella behandlingen. Begäran om rättelse inkom till Klarna den 8 juni 2020 samt den 
16 juli 2020. Klarna har hanterat klagandens begäran som inkom den 8 juni genom att 
en kundtjänstmedarbetare informerat om att uppgifter kopplat till ett redan utfärdat kort 
inte går att ändra samt att klaganden därför behöver beställa ett nytt kort för att få sin 
e-postadress ändrad. Den kundtjänstmedarbetare som behandlat begäran som inkom 
den 16 juli 2020 har också informerat klaganden om att e-postadressen för alla öppna 
fakturor har ändrats.  

Bolaget saknar möjligheter att kunna ändra uppgifter kopplat till ett kort som redan har 
utfärdats. Eftersom bolaget använder sig av e-postadressen som kundens kort är 
kopplat till som identifikationspunkt, och som en del av sin verifieringsprocess, innebär 
det i praktiken att ett nytt kort måste utfärdas för att e-postadressen ska kunna ändras.  

Klarna Bank AB kan inte rätta e-postadressen som är kopplad till klagandens Klarna-
kort eftersom klaganden den 16 juli 2020 begärde radering av sina personuppgifter 
hos Klarna. Klaganden begärde vid samma tillfälle också makulering av sitt Klarna-
kort.  
Motivering av beslutet 
Tillämpliga bestämmelser m.m.  

Enligt artikel 12.2 ska den personuppgiftsansvarige underlätta utövandet av den 
registrerades rättigheter i enlighet med artiklarna 15-22.  

Enligt artikel 16 i dataskyddsförordningen ska den registrerade ha rätt att av den 
personuppgiftsansvarige utan onödigt dröjsmål få felaktiga uppgifter som rör honom 
eller henne rättade. Rättelse av en personuppgift får anses innebära att den 
ursprungliga, felaktiga, personuppgiften ersätts med en personuppgift om de rätta 
förhållandena.  

Artikel 25 i dataskyddsförordningen ställer krav på att den personuppgiftsansvariga, 
med beaktande av den senaste utvecklingen, genomförandekostnader och 
behandlingens art, omfattning, sammanhang och ändamål samt riskerna, av 
varierande sannolikhetsgrad och allvar, för fysiska personers rättigheter och friheter 
ska, både vid fastställandet av vilka medel behandlingen utförs med och vid själva 
behandlingen, genomföra lämpliga tekniska och organisatoriska åtgärder – såsom 
pseudonymisering – vilka är utformade för ett effektivt genomförande av 
dataskyddsprinciper – såsom uppgiftsminimering – och för integrering av de 
nödvändiga skyddsåtgärderna i behandlingen, så att kraven i denna förordning 
uppfylls och den registrerades rättigheter skyddas. 

Integritetsskyddsmyndigheten 
 

Diarienummer: IMY-2023-8336 
Datum: 2024-01-09 
 

3(5) 

 

Enligt Artikel 5.1 d ska, vid behandling av personuppgifter, uppgifterna vara riktiga och 
om nödvändigt uppdaterade. Alla rimliga åtgärder måste vidtas för att säkerställa att 
personuppgifter som är felaktiga i förhållande till de ändamål för vilka de behandlas 
raderas eller rättas utan dröjsmål (principen om riktighet).  

Integritetsskyddsmyndighetens bedömning  

När klaganden den 8 juni 2020 begärde att få sin e-postadress rättad uppgav bolaget 
att det inte finns någon teknisk möjlighet att vidta rättelse av uppgiften och uppmanade 
därför klaganden att beställa ett nytt Klarnakort. Enligt Klarna beror detta på att e-post-
adressen som kundens kort är kopplat till används som identifikationspunkt, och som 
en del av Klarnas verifieringsprocess. Detta gör att det enda sättet att kunna ändra 
eller få sin e-postadress rättad är att ett nytt kort beställs och utfärdas.  

Enligt artikel 16 har den registrerade rätt att av den personuppgiftsansvarige få 
felaktiga personuppgifter rättade. Det är den personuppgiftsansvarige som ska vidta 
åtgärder för att rätta felaktiga uppgifter när den registrerade begär det, inte den 
registrerade (jfr principen om riktighet i artikel 5.1 d som innebär att den 
personuppgiftsansvarige även har en skyldighet att på eget initiativ rätta felaktiga 
uppgifter). Vad som utgör en felaktig personuppgift och huruvida en personuppgift ska 
rättas eller inte, ska bedömas och avgöras i förhållande till de ändamål för vilka 
personuppgifterna behandlas. Om kontaktuppgifter används för exempelvis 
kommunikation är det nödvändigt med hänsyn till ändamålet för behandlingen av 
uppgifterna att dessa är uppdaterade. Att begära att den registrerade ska beställa ett 
nytt Klarna-kort för att få sin e-postadress rättad var inte ett godtagbart sätt för bolaget 
att fullgöra sina förpliktelser enligt artikel 16. IMY konstaterar därmed att Klarna Bank 
AB brutit mot artikel 16 i dataskyddsförordningen genom att inte rätta den klagandes 
personuppgifter. 

Enligt artikel 12.2 i dataskyddsförordningen har den personuppgiftsansvarige en 
skyldighet att underlätta utövandet av bl.a. den registrerades rätt till rättelse enligt 
artikel 16. Innebörden av denna skyldighet utvecklas i skäl 59 där det bl.a. anges att 
det bör fastställas förfaranden som gör det lättare för registrerade att utöva sina 
rättigheter, inklusive mekanismer för att begära och i förekommande fall erhålla 
rättelse. Artikel 12.2 innefattar således en skyldighet för den personuppgiftsansvarige 
att proaktivt utforma lösningar som gör det lätt för den registrerade att utöva sina 
rättigheter. Den lösning som bolaget har erbjudit har inte möjliggjort för den 
registrerade att få sin e-postadress rättad i och med lösningen som bolaget har 
erbjudit, d.v.s. att klaganden ska beställa ett nytt kort.  

IMY anser, i ljuset av artikel 5.1 d och artikel 25 i dataskyddsförordningen, att 
lösningen som bolaget har erbjudit d.v.s. att klaganden ska beställa ett nytt Klarnakort, 
har försvårat för klaganden att utöva sin rätt till rättelse. Att underlätta för den 
registrerade handlar om att ha enkla och tydliga kommunikationssätt för att utöva sina 
rättigheter. Genom att hänvisa klaganden till att beställa ett nytt kort mot bakgrund av 
hur bolagets system är utformat, har bolaget inte möjliggjort utövandet av klagandens 
rättighet. Bolaget kan inte frångå sina skyldigheter enligt dataskyddsförordningen 
genom utformningen av sina egna system. Tvärtom ställer förordningen, som framgår 
ovan, krav på att den personuppgiftsansvarige ska underlätta utövandet av den 
registrerades rättigheter. Bolagets motivering, d.v.s. att det inte är möjligt att vidta 
rättelse av tekniska skäl, får anses strida mot detta.  

Integritetsskyddsmyndigheten 
 

Diarienummer: IMY-2023-8336 
Datum: 2024-01-09 
 

4(5) 

 

IMY konstaterar därmed att Klarna Bank AB brutit mot artikel 12.2 i 
dataskyddsförordningen genom att inte ha underlättat klagandens utövande av sin 
rättighet enligt artikel 16 att få sin e-postadress rättad.  

Val av ingripande 

Av artikel 58.2 och artikel 83.2 i dataskyddsförordningen framgår att IMY har 
befogenhet att påföra administrativa sanktionsavgifter i enlighet med artikel 83. 
Beroende på omständigheterna i det enskilda fallet ska administrativa sanktions-
avgifter påföras utöver eller i stället för de andra åtgärder som avses i artikel 58.2, som 
till exempel förelägganden och förbud. Vidare framgår av artikel 83.2 vilka faktorer 
som ska beaktas vid beslut om administrativa sanktionsavgifter ska påföras och vid 
bestämmande av avgiftens storlek. Om det är fråga om en mindre överträdelse får IMY 
enligt vad som anges i skäl 148 i stället för att påföra en sanktionsavgift utfärda en 
reprimand enligt artikel 58.2 b. Hänsyn ska tas till försvårande och förmildrande 
omständigheter i fallet, såsom överträdelsens karaktär, svårighetsgrad och varaktighet 
samt tidigare överträdelser av relevans.  

IMY konstaterar följande relevanta omständigheter. Klarna har överträtt artikel 16 och 
artikel 12.2 i dataskyddsförordningen genom att inte ha efterlevt eller underlättat 
klagandens begäran om rättelse enligt artikel 16. Denna tillsyn har endast avsett en 
persons uppgifter. Klarna har också återkopplat till klaganden och motiverat varför det 
inte är möjligt för bolaget att vidta rättelse av e-postadressen. Vidare har Klarna 
erbjudit klaganden ett alternativ för att få sin e-postadress rättad. Klarna kan därför inte 
anses ha haft för avsikt att förvägra klaganden rättelsen av dennes e-postadress. 

Mot denna bakgrund bedömer IMY att det är fråga om en sådan mindre överträdelse i 
den mening som avses i skäl 148 dataskyddsförordningen som medför att Klarna Bank 
AB ska ges en reprimand enligt artikel 58.2 b i dataskyddsförordningen för de 
konstaterade överträdelserna.  

Detta beslut har fattats av enhetschefen Albin Brunskog efter föredragning av juristen 
Sadia Dost. 

Albin Brunskog, 2024-01-09   (Det här är en elektronisk signatur) 

 

 

Integritetsskyddsmyndigheten 
 

Diarienummer: IMY-2023-8336 
Datum: 2024-01-09 
 

5(5) 

 

Hur man överklagar  

Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
senast tre veckor från den dag ni fick del av beslutet. Om ni är en part som företräder 
det allmänna ska överklagandet dock ha kommit in inom tre veckor från den dag då 
beslutet meddelades. Om överklagandet har kommit in i tid sänder IMY det vidare till 
Förvaltningsrätten i Stockholm för prövning.  

Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida. 
 

