1(15) 

Avanza Bank AB 
Regeringsgatan 103 
111 39 Stockholm 

Diarienummer: 
DI-2021-5544 

 

Datum: 
2024-06-24 

Beslut efter tillsyn enligt 
dataskyddsförordningen mot Avanza 
Bank AB 

Integritetsskyddsmyndighetens beslut 

Integritetsskyddsmyndigheten konstaterar att Avanza Bank AB (organisationsnummer 
556573-5668) har behandlat personuppgifter i strid med artiklarna 5.1 f och 32.1 i 
dataskyddsförordningen1 genom att under tiden från den 15 november 2019 till den 2 
juni 2021 vid användning av analysverktyget Meta-pixeln inte ha vidtagit lämpliga 
tekniska och organisatoriska åtgärder för att säkerställa en lämplig säkerhetsnivå för 
personuppgifter.   

Integritetsskyddsmyndigheten beslutar med stöd av artiklarna 58.2 och 83 i 
dataskyddsförordningen att Avanza Bank AB ska betala en administrativ 
sanktionsavgift på 15 000 000 (femton miljoner) kronor för överträdelserna av 
artiklarna 5.1 f och 32.1 i dataskyddsförordningen.  
Redogörelse för tillsynsärendet 
Utgångspunkt för tillsynen 

Integritetsskyddsmyndigheten (IMY) mottog den 8 juni 2021 en anmälan om en 
personuppgiftsincident från Avanza Bank AB (banken). Av anmälan framgick att 
personuppgifter om 500 001 – 1 miljon under tiden från den 15 november 2019 till och 
med den 2 juni 2021 felaktigt överförts till bankens samarbetspartner Facebook 
(numera Meta). Bland uppgifterna som överförts fanns personnummer, lånebelopp och 
kontonummer.  

Bakgrunden till det inträffade var att banken börjat använda Metas tjänst Facebook-
pixeln (numera Meta-pixeln) i syfte att optimera bankens marknadsföring. Under 2019 
utvecklade Meta en ny delfunktion inom Meta-pixeln, kallad Automatic Advanced 
Matching (AAM). Den felaktiga överföringen av personuppgifter orsakades av att den 
nya AAM-funktionen aktiverades av banken av misstag. Banken fick kännedom om 
överföringen via extern information. Så snart banken fick kännedom om det inträffade 
avaktiverade banken Meta-pixeln i sin helhet.  

 
1 Europaparlamentet och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

2(15) 

 

Mot bakgrund av uppgifterna i anmälan om personuppgiftsincidenten inledde IMY 
tillsyn mot banken. Tillsynen har avgränsats till att avse i vad mån banken vidtagit 
lämpliga tekniska och organisatoriska åtgärder för att skydda webbplatsbesökares och 
appanvändares personuppgifter i enlighet med artiklarna 5.1 f och 32.1 i 
dataskyddsförordningen under perioden den 15 november 2019 till den 2 juni 2021. 
Vad banken har uppgett 

Banken har i huvudsak uppgett följande gällande de frågor som är föremål för IMY:s 
granskning. 

Personuppgiftsansvar 

Banken är personuppgiftsansvarig för införandet av Meta-pixeln och den efterföljande 
överföringen av personuppgifter till Meta. 

Den ursprungliga implementeringen av Meta-pixeln 

Banken har rutiner för att säkerställa korrekt behandling av personuppgifter inför, i 
samband med och efter införandet av nya funktioner på webbplatsen. Dessa rutiner är 
formaliserade och finns dokumenterade i bankens styrdokument. Enligt bankens 
rutiner för att säkerställa korrekt behandling av personuppgifter ska det inledningsvis 
inför varje ny eller förändrad personuppgiftsbehandling göras en genomgång och 
bedömning av den planerade behandlingen för att säkerställa att den uppfyller kraven i 
dataskyddsförordningen. Genomgången görs med hjälp av bland annat en 
dokumenterad mall för personuppgiftsbehandling vilken innehåller ett flertal steg som 
den medarbetare som är ansvarig för införandet av en ny eller förändrad 
personuppgiftsbehandling ska gå igenom. Stegen innebär bland annat att det ska 
göras en riskanalys av behandlingen, en laglig grund ska kunna fastställas och det ska 
säkerställas att de registrerade ges korrekt information om den nya 
personuppgiftsbehandlingen. Vidare ska behandlingen föras in i bankens 
registerförteckning.  

Meta-pixeln är ett analysverktyg som tillhandahålls av Meta och som hjälper till att 
mäta effektiviteten i bankens Facebook-annonsering. Meta-pixeln överförde och 
kopplade samman en webbplatsbesökares aktivitet och beteende på bankens 
webbplats med en unik registrerad användare av någon av Metas tjänster. Syftet med 
att införa och använda Meta-pixeln var att optimera bankens marknadsföring. 
Ändamålet med personuppgiftsbehandlingen var att använda riktad annonsering på 
Facebook och kunna marknadsföra banken till en relevant målgrupp. Meta-pixeln 
möjliggjorde att mer relevant marknadsföring kunde tas fram genom att 
marknadsföringen kunde baseras på information om vilka sidor på bankens webbplats 
som en person besökt. 

Innan banken inledde samarbetet med Meta genomfördes en godkännandeprocess 
där funktioner hos banken inom risk, compliance, legal och informationssäkerhet 
involverades. Inom ramen för denna process behandlades frågor om banksekretess 
och personuppgiftsbehandling. Det var enbart uppgifter om en persons besökta 
webbsidor, IP-adress samt information om vissa unika händelser, t.ex. produktval och 
sökningar på webbplatsen, som var nödvändiga att behandla för ändamålet ifråga.  

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

3(15) 

 

Aktivering av nya delfunktioner i Meta-pixeln 

Under 2019 utvecklade Meta tjänsten Meta-pixeln genom att även tillhandahålla 
funktionen Automatic Advanced Matching (”AAM”). Detta är en delfunktion inom Meta-
pixeln. Utöver AAM erbjuder Meta-pixeln även funktionen Automatiska Händelser 
(”AH”) vilken kan aktiveras manuellt och som då på egen hand försöker att detektera 
och fånga upp händelser och interaktioner, såsom klick, sökningar och menyval, vid 
besök på bolagets webbplats eller i appen.  

Under 2019 fick bankens legalavdelning en förfrågan från marknadsavdelningen om 
möjligheten att få använda en av Metas funktioner genom vilken kunddata skulle 
överföras till Meta. Bankens legalavdelning fann att den aktuella funktionen inte kunde 
implementeras. Det är vidare bankens uppfattning att om en implementering av en 
funktion så som AAM skulle ha blivit föremål för interna processer och rutiner hade det 
lett till bedömningen att banken inte hade kunnat acceptera villkoren och att det inte 
skulle vara möjligt att använda sig av funktionen. Detta eftersom funktionen riskerar 
innebära en överföring av data till Meta som banken inte lagligen kan utföra i sin 
bankverksamhet.  

Det har aldrig varit bankens avsikt att använda sig av funktionerna AAM och AH. 
Banken har inte kunnat verifiera hur funktionerna aktiverats. Skulle funktionen ha 
aktiverats av någon anställd hos banken är bankens uppfattning att det skett av 
misstag. Banken har inte tagit något beslut om att aktivera funktionen AAM. 

Bankens överföring av personuppgifter via funktionen AAM till 
Meta 

Funktionen Automatic Advanced Matching (AAM) 

Funktionen AAM överförde uppgifter i hashad form (med hashningsfunktionen 
SHA256) 2 till Meta om användaren fyllde i något av de fem olika formulären på 
bankens webbplats eller i bankens mobilapp. Två formulär låg i nykundsflödet (öppet 
för besökare, där besökaren hade för avsikt att bli kund). Tre formulär avsåg bolån och 
låg bakom inloggning och kunde endast överföra uppgifter från befintliga kunder som 
ingått kundavtal med banken. För att uppgifterna skulle kunna överföras krävdes 
således att en person var inloggad på bankens webbplats och att personen tackat ja 
till marknadsföringscookies hos banken. Om dessa förutsättningar inte var uppfyllda 
aktiverades inte AAM och inga uppgifter överfördes. Om förutsättningarna var 
uppfyllda kunde följande hashade uppgifter överföras till Meta: 

•  Personnummer  
•  Kontaktuppgifter, såsom telefonnummer, e-postadress, postnummer samt 

postort  
Lånebelopp på befintligt lån  

• 
•  Arbetsgivare  
•  Anställningsform  
•  Kontonummer  

 
2 IMY:s tillägg: Hashning är en kryptografisk envägsfunktion som kan användas för att åstadkomma 
pseudonymisering, som är en möjlig säkerhetsåtgärd enligt artikel 32 i dataskyddsförordningen, genom att 
personuppgifter ersätts med en så kallad hashsumma. Det innebär att de ersatta personuppgifterna inte är tillgängliga 
i klartext och att det behövs kompletterande uppgifter för att det ska gå att identifiera den registrerade. 
 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

4(15) 

 

Genom att funktionen AAM oavsiktligt aktiverats av banken kunde Meta-pixeln matcha 
de hashade uppgifterna med besökarnas beteende på webbplatsen för profilering. 
Detta gjorde det möjligt att få en mer detaljerad bild av besökarna. Profileringen gällde 
endast bankens marknadsföring och användes inte av Meta för egna, eller andra 
aktörers, affärsmässiga syften. 

Exakt hur AAM har påverkat annonseringen är inte fastställt. Att detta resulterat i riktad 
reklam kan inte uteslutas. 

Funktionen Automatiska Händelser (AH) 

Funktionen AH överförde uppgifter i klartext till Meta när en användare navigerade på 
bankens webbplats eller i mobilappen. En förutsättning för överföring var att 
användaren tackat ja till marknadsföringscookies hos banken samt var inloggad som 
kund hos banken (med ett undantag, se nedan). 

Den data som överfördes i klartext till Meta överfördes omedvetet då det inte fanns 
någon avsikt att visa informationen för någon annan än kunden. Det var från 
webbläsare eller app på kundens enhet som överföringen skedde och det på grund av 
tre huvudfaktorer:  

1) Den funktion som oavsiktligt aktiverats av banken hos Meta följer även hur en 
användare rör sig på en sajt/i mobilen (konverterar). För att göra det skickas 
information om vilka "knappar" – det vill säga element på sidan/skärmen – användaren 
trycker på då denne navigerar på sajten/i appen. Meta samlar följaktligen in 
information som berättar om vilka knapptryck som sker för att förstå vilken kontext 
användaren konverterar i. Till exempel vill Meta förstå att kunden köper något vid tryck 
på en knapp med texten ”Köp” även om annonsören inte har taggat upp köpknappen 
som en konvertering. Denna information skickades till Meta. 

2) Banken använder element som Meta uppfattar som knappar, t.ex. knappmarkerade 
rutor och rullgardinsmenyer, i sin kod för att presentera viss information till bankens 
användare. Det gäller främst när det finns element på sajten/apparna som går att 
trycka på för att t.ex. visa mer information. Ofta visas dessa som ett mindre visuellt 
element som blir större när man trycker på dem, och då visar mer information. När 
användare har tryckt på dessa element för att se mer information har det registrerats 
som vanliga knapptryck av Metas script (Meta-pixeln IMY:s anmärkning). Scriptet har 
då sammanställt informationen och skickat den till Meta som ett registrerat knapptryck.  

3) Information om knapptryck pseudonymiseras (hashas IMY:s anmärkning) inte av 
Meta på det sätt som annan information som de samlar in.  

Dessa tre faktorer har tillsammans gjort att viss information skickades till Meta i 
klartext. Det var således en kombination av den (felaktigt) aktiverade funktionaliteten 
tillsammans med Metas hantering av knapptryck och en specifik teknisk lösning från 
banken som orsakade överföringen till Meta. 

Sammanfattningsvis analyserade AH vilka knappar på webbplatsen och mobilappen 
som användaren tryckte på för att sedan ge förslag om marknadsföring på Facebook. 
Bankens överföring av uppgifter via AH uppstod eftersom banken kategoriserade 
visuella fält som knappar på webbplatsen och i mobilappens kod. Via AH kunde 
följande kategorier av uppgifter överföras till Meta i klartext:  

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

5(15) 

 

•  Värdepappersinnehav och värde, såsom tillgängligt belopp för köp, uttag och 

värdeutveckling  
Information om lånebelopp  

• 
•  Kontonummer och kreditlimit  
•  Avgifter, skatter och aktuella räntor  
•  Pågående ordrar och dagens avslut  
•  Firmatecknare och bank som pension flyttas från 
•  E-postadress och personnummer  

Majoriteten av de uppgifter som överfördes via AH kom från knappar bakom inloggat 
läge hos banken, det vill säga knappar som endast visades för kunder som ingått 
kundavtal med banken. På ett ställe på bankens webbplats fanns dock expanderbara 
paneler i flödet för teckning av tjänstepension, både för enskild firma och för 
aktiebolag, som låg öppet för alla besökare, det vill säga även uppgifter från ett 
begränsat antal besökare utan kundavtal med banken och som därmed inte var 
inloggade. 

Åtgärder som vidtagits efter personuppgiftsincidenten 

Meta har bekräftat till banken att de personuppgifter som behandlats har raderats hos 
Meta på ett sätt som inte gör det möjligt för Meta att återskapa dem. 

Bankens uppfattning är att överföringen av uppgifterna inte inneburit någon skada eller 
risk för de registrerade eftersom Meta inte använt uppgifterna för eget ändamål eller 
överfört dem vidare samt att uppgifterna är raderade. All information har överförts av 
Meta-pixeln till Meta och bankens eget annonskonto hos Meta. 

I syfte att upptäcka utgående trafik har banken numera upprättat en process för hur 
banken inför och hanterar tredjepartsscript. I den beskrivs hur dessa script ska 
utvärderas ur ett säkerhets- och integritetsperspektiv samt hur de underhålls 
långsiktigt. 

Banken har vidare flyttat scripten från tredjepartsleverantörerna till bankens egna 
system för att undvika att förändringar i scripten införs utan att banken 
uppmärksammar det. 

Banken har även kompletterat interna riktlinjer för att tydligare beskriva felscenariot, 
hur det undviks och vilka förväntningar som åligger bankens utvecklingsteam när de 
hanterar den här typen av produkter. 

Utöver detta har banken implementerat ytterligare styrdokument och rutiner som syftar 
till att säkerställa en korrekt behandling av personuppgifter. Dessa styrdokument 
innehåller bland annat krav och riktlinjer i relation till behandling av personuppgifter 
inför, i samband med och efter införandet av nya funktioner på bankens webbplats. 
Motivering av beslutet 
Tillämpliga bestämmelser m.m. 

Av artikel 95 i dataskyddsförordningen följer att dataskyddsförordningen inte ska 
innebära några ytterligare förpliktelser för fysiska eller juridiska personer som 
behandlar personuppgifter, för sådana områden som redan omfattas av skyldigheter 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

6(15) 

 

enligt det så kallade eDataskyddsdirektivet3. eDataskyddsdirektivet har genomförts i 
svensk rätt genom lagen (2003:389) om elektronisk kommunikation (LEK), där bland 
annat insamling av uppgifter genom webbkakor regleras.  

Enligt 9 kap. 28 § LEK, som genomför artikel 5.3 i eDataskyddsdirektivet, får uppgifter 
lagras i eller hämtas från en abonnents eller användares terminalutrustning endast om 
abonnenten eller användaren får tillgång till information om ändamålet med 
behandlingen och samtycker till den. Vidare framgår att detta inte hindrar sådan 
lagring eller åtkomst som behövs för att överföra ett elektroniskt meddelande via ett 
elektroniskt kommunikationsnät eller som är nödvändig för att tillhandahålla en tjänst 
som användaren eller abonnenten uttryckligen har begärt. LEK trädde i kraft den 
22 augusti 2022. Under den i ärendet aktuella tiden gällde dock samma krav enligt 
6 kap. 18 § lagen om (2003:389) om elektronisk kommunikation. Det är Post- och 
telestyrelsen som är tillsynsmyndighet enligt LEK (1 kap 5 § förordningen (2022:511) 
om elektronisk kommunikation).  

Europeiska dataskyddsstyrelsen (EDPB) har yttrat sig över samspelet mellan 
eDataskyddsdirektivet och dataskyddsförordningen. Av yttrandet följer bl.a. att den 
nationella tillsynsmyndighet som utsetts enligt eDataskyddsdirektivet är ensamt 
behörig att övervaka efterlevnaden av direktivet. Däremot är tillsynsmyndigheten enligt 
dataskyddsförordningen behörig tillsynsmyndighet för den behandling som inte 
regleras särskilt i eDataskyddsdirektivet.4   

Personuppgiftsansvarig är enligt artikel 4.7 i dataskyddsförordningen en fysisk eller 
juridisk person, offentlig myndighet, institution eller annat organ som ensamt eller 
tillsammans med andra bestämmer ändamålen och medlen för behandlingen av 
personuppgifter. Om ändamålen och medlen för behandlingen bestäms av 
unionsrätten eller medlemsstaternas nationella rätt kan den personuppgiftsansvarige 
eller de särskilda kriterierna för hur denne ska utses föreskrivas i unionsrätten eller i 
medlemsstaternas nationella rätt.  

Den personuppgiftsansvarige ansvarar för och ska kunna visa att de grundläggande 
principerna i artikel 5 i dataskyddsförordningen följs. Det framgår av artikel 5.2 i 
dataskyddsförordningen (principen om ansvarsskyldighet). 

Enligt artikel 5.1 f i dataskyddsförordningen ska personuppgifter behandlas på ett sätt 
som säkerställer lämplig säkerhet för personuppgifterna, inbegripet skydd mot 
obehörig eller otillåten behandling och mot förlust, förstöring eller skada genom 
olyckshändelse, med användning av lämpliga tekniska eller organisatoriska åtgärder. 

Av artikel 32.1 i dataskyddsförordningen följer att den personuppgiftsansvarige ska 
vidta lämpliga tekniska och organisatoriska åtgärder för att säkerställa en 
säkerhetsnivå som är lämplig i förhållande till risken med behandlingen. Vid 
bedömningen av vilka tekniska och organisatoriska åtgärder som är lämpliga ska den 
personuppgiftsansvarige beakta den senaste utvecklingen, genomförandekostnaderna 
och behandlingens art, omfattning, sammanhang och ändamål samt riskerna för 
fysiska personers rättigheter och friheter. 

 
3 Europaparlamentets och rådets direktiv 2002/58/EG av den 12 juli 2002 om behandling av personuppgifter och 
integritetsskydd inom sektorn för elektronisk kommunikation (direktiv om integritet och elektronisk kommunikation). 
4 Yttrande 5/2019 om samspelet mellan direktivet om integritet och elektronisk kommunikation och den allmänna 
dataskyddsförordningen, särskilt när det gäller dataskyddsmyndigheternas behörighet, uppgifter och befogenheter, 
antaget den 12 mars 2019, punkt 68 och 69. 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

7(15) 

 

Enligt artikel 32.1 omfattar lämpliga skyddsåtgärder, när det är lämpligt,  

a)  pseudonymisering och kryptering av personuppgifter, 
b) 

förmågan att fortlöpande säkerställa konfidentialitet, integritet, tillgänglighet 
och motståndskraft hos behandlingssystemen och -tjänsterna, 
förmågan att återställa tillgängligheten och tillgången till personuppgifter i 
rimlig tid vid en fysisk eller teknisk incident, och 

c) 

d)  ett förfarande för att regelbundet testa, undersöka och utvärdera effektiviteten 

hos de tekniska och organisatoriska åtgärder som ska säkerställa 
behandlingens säkerhet.  

Enligt artikel 32.2 i dataskyddsförordningen ska vid bedömningen av lämplig 
säkerhetsnivå särskild hänsyn tas till de risker som behandlingen medför, i synnerhet 
för oavsiktlig eller olaglig förstöring, förlust eller ändring eller till obehörigt röjande av 
eller obehörig åtkomst till de personuppgifter som överförts, lagrats eller på annat sätt 
behandlats. 

Enligt 3 kap. 10 § lagen (2018:218) med kompletterande bestämmelser till EU:s 
dataskyddsförordning får personnummer och samordningsnummer behandlas utan 
samtycke endast när det är klart motiverat med hänsyn till ändamålet med 
behandlingen, vikten av en säker identifiering eller något annat beaktansvärt skäl.   

Av 1 kap. 10 § första stycket lagen (2004:297) om bank- och finansieringsrörelse 
(banklagen) framgår att enskildas förhållanden till kreditinstitut inte obehörigen får 
röjas.  

Integritetsskyddsmyndighetens bedömning 

Av utredningen i ärendet framgår att två funktioner i analysverktyget Meta-pixeln 
oavsiktligt aktiverats av banken. Som en följd av att funktionerna aktiverats har 
personuppgifter om ett stort antal personer som varit inloggade på bankens webbplats 
eller i bankens app obehörigen överförts till Meta. I några fall har även personuppgifter 
avseende personer som besökt webbplatsen eller appen och använt en specifik tjänst 
utan att ha varit inloggade överförts. Det är i huvudsak bankens egna kunder som har 
berörts av överföringen. De personuppgifter som överförts har bland annat innefattat 
personnummer och omfattande ekonomisk information. Informationen, däribland 
detaljerade uppgifter om kunders ekonomi, har i flera fall överförts i klartext.  

Enligt banken har det inte varit möjligt att i efterhand verifiera hur funktionerna 
aktiverats eller av vem. 

IMY tar inledningsvis ställning till om dataskyddsförordningen är tillämplig och om IMY 
är behörig tillsynsmyndighet.   

IMY är behörig tillsynsmyndighet 
 
IMY:s granskning tar sikte på en situation då uppgifter om personer, i huvudsak kunder 
som varit inloggade hos banken, oavsiktligt överförts av Meta-pixeln till Meta i 
samband med att de besökt olika delar av bankens webbplats. Denna 
informationshantering innebär inte att uppgifter lagrats i eller hämtats från en 
abonnents eller användares terminalutrustning och omfattas därmed inte av 
9 kap. 28 § i LEK eller tidigare gällande motsvarande bestämmelse i lagen (2003:389) 
om elektronisk kommunikation. IMY konstaterar därmed att dataskyddsförordningen är 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

8(15) 

 

tillämplig på den aktuella personuppgiftsbehandlingen och att IMY är behörig 
tillsynsmyndighet. Det kan vidare konstateras att IMY:s granskning avser om banken 
vidtagit tillräckliga säkerhetsåtgärder, vilket inte är något som regleras särskilt i LEK. 
Även det förhållandet medför således att IMY är behörig tillsynsmyndighet. 

IMY bedömer härefter frågan om personuppgiftsansvar och om banken har vidtagit 
lämpliga säkerhetsåtgärder enligt artiklarna 5.1 f och 32 i dataskyddsförordningen för 
att skydda berörda webbplatsbesökares och appanvändares personuppgifter. 

Banken är personuppgiftsansvarig  

Banken har uppgett att banken är personuppgiftsansvarig för den 
personuppgiftsbehandling som granskats i ärendet. Av utredningen framgår att syftet 
med att implementera och använda Meta-pixeln varit att optimera bankens 
marknadsföring. Genom att behandla uppgifter om t.ex. en persons besökta 
webbsidor, sökningar och produktval har bankens marknadsföring på Metas tjänst 
Facebook således kunnat optimeras. 

IMY konstaterar att banken har bestämt ändamål och medel för behandlingen av 
personuppgifterna, det vill säga hur och varför personuppgifterna ska behandlas. IMY 
bedömer att det är banken som enligt artikel 4.7 i dataskyddsförordningen är 
personuppgiftsansvarig för den personuppgiftsbehandling som tillsynen omfattar. 

Behandlingen har inneburit en hög risk och krävt en hög skyddsnivå 

Banken har enligt artikel 32 i dataskyddsförordningen en skyldighet att skydda de 
personuppgifter som banken behandlar genom att vidta lämpliga tekniska och 
organisatoriska åtgärder. Åtgärderna ska säkerställa en lämplig säkerhetsnivå. Vid 
bedömningen av vilken säkerhetsnivå som är lämplig ska den personuppgiftsansvarige 
beakta kostnaderna, behandlingens art, omfattning, sammanhang och ändamål och de 
risker för fysiska personers rättigheter och friheter som behandlingen medför.  

Av 1 kap. 10 § första stycket banklagen följer att den som är eller har varit knuten till 
en bank inte obehörigen får röja uppgifter som rör en bankkunds mellanhavanden med 
banken. Även uppgiften att en viss person är kund i banken eller inte, omfattas av 
tystnadsplikten. Dessa lagkrav om tystnadsplikt gäller således i bankens verksamhet. 
Det ställer höga krav på skydd för de personuppgifter som behandlas i bankens 
verksamhet. 

IMY konstaterar att de uppgifter som hanterats bland annat bestått av särskilt 
skyddsvärda personuppgifter, nämligen personnummer, som endast får behandlas 
under vissa förutsättningar. Det har även varit fråga om ekonomiska uppgifter, såsom 
uppgift om kontonummer, värdepappersinnehav, lånebelopp, och kreditlimit, för vilka 
de registrerade har berättigade förväntningar på en hög grad av konfidentialitet och ett 
robust skydd mot obehörig åtkomst. De uppgifter som överförts har omfattats av 
lagstadgad tystnadsplikt. Personuppgiftsbehandlingen har skett inom ramen för 
bankens kärnverksamhet, något som medför ännu högre krav på skyddsnivån. Banken 
borde ha haft god förmåga att säkerställa en säkerhet som varit lämplig utifrån 
behandlingens omfattning och känslighet.  

Med hänsyn bland annat till att de uppgifter som banken behandlat har varit av 
skyddsvärd karaktär och berört ett mycket stort antal personer har bankens behandling 
av personuppgifterna sammantaget inneburit en hög risk för fysiska personers 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

9(15) 

 

rättigheter och friheter. Behandlingens art, omfattning och sammanhang har därmed 
medfört ett krav på en hög skyddsnivå för uppgifterna. Åtgärderna skulle bland annat 
säkerställa att personuppgifterna skyddades mot obehörigt röjande och obehörig 
åtkomst. 

Banken har inte vidtagit tillräckliga åtgärder för att skydda uppgifterna  

IMY konstaterar inledningsvis att det förhållandet att banken överfört de aktuella 
uppgifterna till Meta innebär att uppgifterna rent faktiskt inte har skyddats mot 
obehörigt röjande.  

Av bankens uppgifter framgår att den har formaliserade rutiner för att säkerställa en 
korrekt behandling av personuppgifter inför, i samband med och efter införandet av 
nya funktioner på webbplatsen och att dessa rutiner finns dokumenterade i bankens 
styrdokument.  

IMY konstaterar att banken således haft organisatoriska åtgärder på plats i form av 
rutiner som dokumenterats i bankens styrdokument. Banken har dock i det aktuella 
fallet inte följt sina rutiner. Banken har haft Meta-pixeln införd på delar av bankens 
webbplats och app som varit avsedda endast för inloggade kunder och potentiella 
kunder. De två funktionerna AAM och AH i Meta-pixeln har därefter aktiverats utan att 
banken varit medveten om det. Som en konsekvens av att banken vid införandet av 
dessa funktioner inte följt sina rutiner och dokumenterat vad som skett har det inte 
varit möjligt för banken att i efterhand verifiera hur eller av vem dessa funktioner 
aktiverades.  

Som en följd av att de två funktionerna AAM och AH aktiverats utan bankens vetskap 
har ett obehörigt röjande av uppgifter som omfattas av tystnadsplikt och en obehörig 
överföring av personuppgifter skett till Meta. Detta pågick i drygt ett och ett halvt år. Att 
röjandet och den obehöriga överföringen upphörde berodde inte på att banken själv 
uppmärksammande vad som pågick, utan på att banken via en extern källa fick 
kännedom om det.  

Banken har således saknat förmåga att upptäcka röjandet av och den pågående 
överföringen av personuppgifter till Meta. IMY anser att banken borde ha haft ett 
sådant systematiskt säkerhetsarbete att detta skulle ha upptäckts av banken. Ett 
sådant säkerhetsarbete innefattar att kontroller görs med viss regelbundenhet. 
Eftersom banken endast har haft rutiner för att följa upp dokumenterade förändringar 
som utförts enligt uppsatta rutiner, har banken saknat förmåga att upptäcka och 
åtgärda förändringar som, liksom i det aktuella fallet, genomförts utan att rutinerna 
följts. Mot denna bakgrund konstaterar IMY att banken har saknat tekniska och 
organisatoriska säkerhetsrutiner för att systematiskt följa upp och upptäcka oavsiktliga 
förändringar i sina system. 

Som en följd av att banken dels inte tillämpat sina organisatoriska säkerhetsrutiner när 
banken införde funktionerna AAM och AH, dels saknat organisatoriska och tekniska 
säkerhetsrutiner för att upptäcka överföringar har personuppgifter om ett stort antal 
personer obehörigen förts över till Meta. Utredningen visar att det har varit fråga om 
personuppgifter om cirka 500 000 – 1 000 000 personer. 

IMY konstaterar sammanfattningsvis att banken vid användningen av Meta-pixeln inte 
har vidtagit tillräckliga tekniska och organisatoriska åtgärder för att säkerställa en 
säkerhetsnivå som varit lämplig i förhållande till risken. Detta innebär att banken under 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

10(15) 

 

tiden från den 15 november 2019 till den 2 juni 2021 har behandlat personuppgifter i 
strid med artikel 32.1 i dataskyddsförordningen. 

Enligt den grundläggande säkerhetsprincipen i artikel 5.1 f i dataskyddsförordningen 
ska personuppgifter behandlas på ett sätt som säkerställer lämplig säkerhet för 
personuppgifterna, inbegripet skydd mot obehörig eller otillåten behandling och mot 
förlust, förstöring eller skada genom olyckshändelse, med användning av lämpliga 
tekniska eller organisatoriska åtgärder. Genom det inträffade har uppgifter om 
bankens kunder, till exempel uppgifter om personnummer, kontonummer, 
värdepappersinnehav, lånebelopp och kreditlimit, förts över till Meta i klartext. 
Därutöver har vissa uppgifter förts över i hashad form vilket möjliggjort matchning med 
personuppgifter hos Meta. Det har varit fråga om uppgifter som omfattas av 
lagstadgad tystnadsplikt. Förlust av kontroll av bankinformation kan innebära en hög 
risk för de registrerades fri- och rättigheter. Att ärendet gäller bankinformation och att 
personuppgifterna dessutom till övervägande del har röjts och överförts i klartext från 
ett för kunderna inloggat läge medför enligt IMY att det inträffade är särskilt allvarligt. 
Bankens underlåtenhet att följa sina formaliserade rutiner och avsaknad av förmåga 
att upptäcka den obehöriga överföringen av personuppgifter bedöms därför vara av så 
allvarligt slag att bristen även innebär en överträdelse av artikel 5.1 f i 
dataskyddsförordningen. 
Val av ingripande 
Rättslig reglering  

IMY har vid överträdelser av dataskyddsförordningen ett antal korrigerande 
befogenheter, bland annat reprimand, föreläggande och sanktionsavgifter. Det följer av 
artikel 58.2 a–j i dataskyddsförordningen. IMY ska påföra sanktionsavgifter utöver eller 
i stället för andra korrigerande åtgärder som avses i artikel 58.2, beroende på 
omständigheterna i varje enskilt fall.  

Varje tillsynsmyndighet ska säkerställa att påförandet av administrativa 
sanktionsavgifter i varje enskilt fall är effektivt, proportionellt och avskräckande. Det 
anges i artikel 83.1 i dataskyddsförordningen.  

I artikel 83.2 anges de faktorer som ska beaktas för att bestämma om en administrativ 
sanktionsavgift ska påföras och vad som kan påverka sanktionsavgiftens storlek. Av 
betydelse för bedömningen av överträdelsen allvar är bland annat dess karaktär, 
svårighetsgrad och varaktighet.  

Enligt artikel 83.4 ska det vid överträdelser av bland annat artikel 32 påföras 
administrativa sanktionsavgifter på upp till 10 000 000 EUR eller, om det gäller ett 
företag, på upp till två procent av den totala globala årsomsättningen under 
föregående budgetår, beroende på vilket värde som är högst.  

Enligt artikel 83.5 ska det vid överträdelser av bland annat artikel 5 påföras 
administrativa sanktionsavgifter på upp till 20 000 000 EUR eller, om det gäller ett 
företag, på upp till fyra procent av den totala globala årsomsättningen under 
föregående budgetår, beroende på vilket värde som är högst. 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

11(15) 

 

EDPB har antagit riktlinjer om beräkning av administrativa sanktionsavgifter enligt 
dataskyddsförordningen som syftar till att skapa en harmoniserad metod och principer 
för beräkning av sanktionsavgifter.5  

Om det är fråga om en mindre överträdelse får IMY enligt vad som anges i skäl 148 i 
stället för att påföra en sanktionsavgift utfärda en reprimand enligt artikel 58.2 b i 
förordningen.  

IMY:s bedömning  

Sanktionsavgift ska påföras  

IMY har gjort bedömningen att banken har behandlat personuppgifter i strid med 
artikel 32.1 i dataskyddsförordningen samt att överträdelsen är av sådant allvarligt slag 
att det också är fråga om en överträdelse av principerna om integritet och 
konfidentialitet i artikel 5.1 f. 

Överträdelsen har skett genom att banken behandlat personuppgifter med en 
otillräcklig säkerhetsnivå, vilket har medfört att bland annat ekonomiska uppgifter om 
cirka 500 000 - 1 000 000 personer obehörigen överförts till Meta under drygt ett och 
ett halvt års tid. Banken har vidare saknat förmåga att under denna tid upptäcka 
överföringen av personuppgifter till Meta. IMY anser att banken borde ha haft ett 
sådant systematiskt säkerhetsarbete att överföringen av personuppgifter skulle ha 
upptäckts i samband med en regelbunden kontroll. Den obehöriga överföringen har 
medfört en hög risk för de registrerades fri- och rättigheter, bland annat avseende 
förlust av konfidentialitet för skyddsvärda uppgifter. Mot denna bakgrund bedömer IMY 
att det inte är fråga om sådana mindre överträdelser som avses i skäl 148 i 
dataskyddsförordningen.  

EU-domstolen har klargjort att det krävs att den personuppgiftsansvarige har begått en 
överträdelse uppsåtligen eller av oaktsamhet för att administrativa sanktionsavgifter 
ska kunna påföras enligt dataskyddsförordningen. EU-domstolen har uttalat att 
personuppgiftsansvariga kan påföras sanktionsavgifter för ageranden om de inte kan 
anses ha varit okunniga om att agerandet utgjorde en överträdelse, oavsett om de 
varit medvetna om att de åsidosatte bestämmelserna i dataskyddsförordningen.6  

Enligt principen om ansvarsskyldighet som bland annat kommer till uttryck i artikel 5.2 i 
dataskyddsförordningen ska den som ansvarar för behandlingen av personuppgifter 
säkerställa och kunna visa att behandlingen är förenlig med dataskyddsförordningen. 
IMY konstaterar således att banken ansvarar för att de personuppgifter som behandlas 
i verksamheten, behandlas på ett sätt som säkerställer en lämplig säkerhetsnivå. IMY 
har vid sin prövning konstaterat att banken inte levt upp till de krav som 
dataskyddsförordningen ställer i detta avseende. Banken kan inte anses ha varit 
okunnig om att dess agerande inneburit en överträdelse av förordningen. Det 

 
5 EDPB:s riktlinjer Guidelines 04/2022 on the calculation of administrative fines under the GDPR, antagna den 24 maj 
2023.   
6 EU-domstolens dom i mål C-683/21 Nacionalinis visuomenės sveikatos centras prie Sveikatos apsaugos ministerijos 
mot Valstybinė duomenų apsaugos inspekcija av den 5 december 2023, punkt 81 
och dom i mål C 807/21 Deutsche Wohnen av den 5 december 2023, punkt 76 
 
 
 
 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

12(15) 

 

föreligger därmed förutsättningar för att påföra banken en administrativ 
sanktionsavgift.7    

Vid bestämmande av sanktionsavgiftens storlek ska IMY beakta de omständigheter 
som anges i artikel 83.2 samt säkerställa att den administrativa sanktionsavgiften är 
effektiv, proportionell och avskräckande. 

IMY konstaterar att överträdelser av artikel 5.1 f  i dataskyddsförordningen omfattas av 
artikel 83.5 vilket innebär att en sanktionsavgift på upp till tjugo miljoner euro eller fyra 
procent av den globala årsomsättningen under föregående budgetår, beroende på 
vilket som är högst, kan påföras. 

Avanza-koncernens årsomsättning enligt moderbolagets koncernredovisning ska 
läggas till grund för beräkningen  

Vid bestämmande av maxbeloppet för en sanktionsavgift som ska påföras ett företag 
ska den definition av begreppet företag användas som EU-domstolen använder vid 
tillämpning av artiklarna 101 och 102 i EUF-fördraget (se skäl 150 i 
dataskyddsförordningen). Av domstolens praxis framgår att detta omfattar varje enhet 
som utövar ekonomisk verksamhet, oavsett enhetens rättsliga form och sättet för dess 
finansiering samt även om enheten i juridisk mening består av flera fysiska eller 
juridiska personer.  

Bedömningen av vad som utgör ett företag ska således utgå från konkurrensrättens 
definitioner. Reglerna för koncernansvar i EU:s konkurrenslagstiftning kretsar kring 
begreppet ekonomisk enhet. Ett moderbolag och ett dotterbolag betraktas som en del 
av samma ekonomiska enhet när moderbolaget utövar ett avgörande inflytande över 
dotterbolaget. Det avgörande inflytandet (det vill säga kontrollen) kan antingen uppnås 
genom ägande eller genom avtal. Av rättspraxis framgår att ett hundraprocentigt eller 
nästan hundraprocentigt ägande innebär en presumtion för att kontroll ska anses 
föreligga. Presumtionen kan dock motbevisas om företaget lämnar tillräcklig bevisning 
för att styrka att dotterbolaget agerar självständigt på marknaden.8 För att motbevisa 
presumtionen måste företaget alltså tillhandahålla bevis som rör de organisatoriska, 
ekonomiska och rättsliga kopplingarna mellan dotterbolaget och dess moderbolag som 
visar att de inte utgör en ekonomisk enhet trots att moderbolaget innehar 100 procent 
eller nästan 100 procent av aktierna.9 

Avanza Bank AB är ett helägt dotterbolag till moderbolaget Avanza Bank Holding AB 
(publ). Enligt den ovan beskrivna presumtionen är det därför omsättningen för Avanza-
koncernen enligt Avanza Bank Holding AB:s (publ) koncernredovisning som ska 
läggas till grund för beräkning av det maximala sanktionsavgiftsbeloppet.  

Av Avanza Bank Holding AB:s koncernredovisning för 2023 framgår att den totala 
globala årsomsättningen var ca 4 716 000 000 kr. Fyra procent av den 
årsomsättningen är ca 189 000 000 kr. Då detta belopp understiger det maxbelopp 
som framgår av artikel 83.5 är det högsta sanktionsbelopp som kan fastställas i 
ärendet 20 000 000 euro. 

 
7 Se för bedömningen av oaktsamhet även Kammarrätten i Stockholms dom den 11 mars 2024 i mål 2829-23 s.12. 
8 EU-domstolens dom i mål C-97/08 P Akzo Nobel NV m.fl. mot EU-kommissionen den 10 september 2009, punkt 59-
61 Anpassa/ensa fotnoter där vi hänvisar till EU-domstolens avgöranden. 
9 Jfr. EDPB:s riktlinjer Guidelines 04/2022 on the calculation of administrative fines under the GDPR, punkt 125 och 
där redovisade avgöranden. 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

13(15) 

 

Överträdelsens allvar  

Av EDPB:s riktlinjer framgår att tillsynsmyndigheten ska bedöma om överträdelsen är 
av låg, medelhög eller hög allvarlighetsgrad.10 

IMY bedömer att följande faktorer har betydelse för bedömningen av överträdelsens 
allvarlighet.  

IMY har konstaterat att banken inte följt sina rutiner i samband med att funktionerna 
AAM och AH i Meta-pixeln aktiverades och att banken har saknat det systematiska 
säkerhetsarbete som krävts för att upptäcka det obehöriga röjandet och överföringen 
av personuppgifter till Meta. De aktuella säkerhetsbristerna har lett till en incident som 
har berört ett stort antal registrerade och Meta har kunnat ta del av en stor mängd 
personuppgifter, i många fall i klartext, som inte skulle ha överförts till Meta. 
Uppgifterna har omfattat ekonomiska uppgifter och uppgifter om personnummer, dvs. 
uppgifter som kräver en hög skyddsnivå. Överträdelsen har pågått under en längre tid, 
från den 15 november 2019 till och med den 2 juni 2021 då banken blev 
uppmärksammad på den obehöriga överföringen av uppgifterna. Behandlingen av 
personuppgifterna på bankens webbplats är en del av bankens kärnverksamhet där 
uppgifterna omfattats av lagstadgad tystnadsplikt, vilket gör att överträdelsen ska 
betraktas som mer allvarlig än om så inte varit fallet.11 

IMY har konstaterat att överträdelsen är så allvarlig att den utöver en överträdelse av 
artikel 32.1 i dataskyddsförordningen även utgör en överträdelse av den 
grundläggande principen om integritet och konfidentialitet enligt artikel 5.1 f. IMY 
bedömer sammantaget, att den aktuella överträdelsen har en låg allvarlighetsgrad 
inom spannet för överträdelser av artikel 5.1 f. 

IMY ska vid sin bedömning av sanktionsavgiftens storlek även ta hänsyn till sådana 
försvårande och förmildrande faktorer som förtecknas i artikel 83.2 i 
dataskyddsförordningen. IMY konstaterar att banken vidtagit vissa åtgärder för att 
lindra den skada som de registrerade lidit enligt artikel 83.2 c. Banken stängde 
omedelbart av pixelfunktionerna när banken medvetandegjordes om överföringen. 
Banken tog även kontakt med Meta för att försäkra sig om att Meta inte behandlat 
uppgifterna för egna syften och att uppgifterna raderats hos Meta. Utöver detta har 
banken implementerat ytterligare styrdokument och rutiner som syftar till att säkerställa 
en korrekt behandling av personuppgifter. IMY bedömer att banken genom dessa 
åtgärder gjort vad som kunde förväntas med tanke på behandlingens karaktär, 
ändamål och omfattning. De vidtagna åtgärderna utgör därför inte en förmildrande 
faktor. IMY konstaterar att det inte heller i övrigt framkommit några omständigheter 
som påverkar IMY:s bedömning av sanktionsavgiftens storlek varken i försvårande 
eller förmildrande riktning  

Sanktionsavgiften ska vara effektiv, proportionerlig och avskräckande  

Den administrativa sanktionsavgiften ska vara effektiv, proportionerlig och 
avskräckande. Det innebär att beloppet ska bestämmas så att den administrativa 
sanktionsavgiften leder till rättelse, att den ger en preventiv effekt och att den 
dessutom är proportionerlig i förhållande till såväl aktuella överträdelser som till 
tillsynsobjektets betalningsförmåga. 

 
10 EDPB:s riktlinjer Guidelines 04/2022 on the calculation of administrative fines under the GDPR, punkt 60. 
11 EDPB:s riktlinjer Guidelines 04/2022 on the calculation of administrative fines under the GDPR, punkt 53. 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

14(15) 

 

Mot bakgrund av överträdelsens allvar bestämmer IMY att banken ska betala en 
administrativ sanktionsavgift på 15 000 000 kr för de konstaterade överträdelserna. 
IMY bedömer att detta belopp är effektivt, proportionerligt och avskräckande. 

Detta beslut har fattats av vikarierande generaldirektören David Törngren efter 
föredragning av seniora juristen Hans Kärnlöf. Vid den slutliga handläggningen har 
även tillförordnade rättschefen Cecilia Agnehall och enhetschefen Catharina Fernquist 
samt it- och informationssäkerhetsspecialisten Petter Flink medverkat. 

David Törngren, 2024-06-24   (Det här är en elektronisk signatur) 

Kopia till 
DSO 

 

Integritetsskyddsmyndigheten 
 

Diarienummer: DI-2021-5544 
Datum: 2024-06-24 
 

15(15) 

 

Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag ni fick 
del av beslutet. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning.  

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida.  

