1(8) 

Socialnämnden i Örebro kommun  
 
  

Diarienummer: 
IMY-2023-7963 

Ert diarienummer: 
Soc. 847/2023 

Datum: 
2024-06-27 

Beslut efter tillsyn enligt 
dataskyddsförordningen – 
Socialnämnden i Örebro kommun 

Integritetsskyddsmyndighetens beslut 

Integritetsskyddsmyndigheten konstaterar att Socialnämnden i Örebro kommun, har 
överträtt artiklarna 38.1, 38.2 och 38.3 i dataskyddsförordningen1 genom att inte ha 

- 

- 

- 

säkerställt att dataskyddsombudet på ett korrekt sätt och i god tid deltar i alla 
frågor som rör skyddet av personuppgifter, 
stöttat dataskyddsombudet i utförandet av de uppgifter som avses i artikel 39 i 
dataskyddsförordningen genom att tillhandahålla de resurser som krävs för att 
fullgöra dessa uppgifter, samt  
säkerställt att dataskyddsombudet rapporterar direkt till socialnämndens 
högsta förvaltningsnivå. 

Integritetsskyddsmyndigheten beslutar att ge Socialnämnden i Örebro kommun en 
reprimand enligt artikel 58.2 b i dataskyddsförordningen för de konstaterade 
överträdelserna.  
Redogörelse för tillsynsärendet 
Bakgrund m.m. 

Den europeiska dataskyddsstyrelsen (EDPB) har under 2023 genomfört en 
samordnad åtgärd2 i syfte att undersöka om dataskyddsombuden har den roll samt de 
resurser som förutsätts enligt artiklarna 37–39 i dataskyddsförordningen. 
Integritetsskyddsmyndigheten (IMY) har deltagit i den samordnade åtgärden och 
genomfört den i form av tillsyn mot ett femtiotal personuppgiftsansvariga. Det är mot 
denna bakgrund som IMY har inlett tillsyn mot Socialnämnden i Örebro kommun 
(härefter socialnämnden).  

Tillsynen har inledningsvis inneburit att socialnämnden har besvarat ett trettiotal frågor 
avseende bland annat dataskyddsombudets kvalifikationer, uppgifter och ställning. 

 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
2 EDPB:s dokument om ram för samordnat genomförande enligt förordning 2016/679. Antaget den 20 oktober 2020. 
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: IMY-2023-7963 
Datum: 2024-06-27 
 

2(8) 

 

Frågorna har sin grund i ett frågeformulär som EDPB har skapat inom ramen för den 
samordnade åtgärden.  

Målet med en samordnad åtgärd som denna har varit att i bred mening underlätta 
gemensamma åtgärder på ett flexibelt men samordnat sätt, allt ifrån att öka den 
gemensamma medvetenheten och samla in information till att kontrollera verkställighet 
och utföra gemensamma utredningar. Detta möjliggör riktad uppföljning och åtgärder 
både på nationell nivå och genom EDPB. Resultatet från granskningen har 
sammanställts i en rapport från EDPB.3 

Av de tillsyner som IMY inlett inom ramen för den samordnade åtgärden har 
myndigheten gått vidare med ett mindre urval för att göra en fördjupad granskning av 
några frågeställningar. Denna tillsyn är ett av dessa ärenden och IMY har sett 
anledning att ställa fördjupade frågor till socialnämnden, i egenskap av 
personuppgiftsansvarig, om artiklarna 38.1, 38.2 och 38.3 tredje meningen i 
dataskyddsförordningen. Syftet har varit att utreda om socialnämnden har uppfyllt sina 
skyldigheter i enlighet med dessa bestämmelser. IMY har inte granskat huruvida 
socialnämnden i övrigt uppfyller artiklarna 37–39 i dataskyddsförordningen utifrån 
tidigare lämnade svar.  

Uppgifter från socialnämnden 

Av socialnämndens yttranden daterade den 29 juni och den 12 december 2023 
framgår bland annat följande.  

Socialnämnden har utsett dataskyddsombud i enlighet med artikel 37.1 a i 
dataskyddsförordningen. Dataskyddsombudet arbetar i huvudsak, genom konsultation 
och rekommendationer, på ett korrekt sätt i frågor rörande personuppgiftsincidenter 
och för detta finns bland annat en rutin för hantering av personuppgiftsincidenter.  

Vad avser frågor som rör behandling och skydd av personuppgifter i organisationen 
involveras och konsulteras dataskyddsombudet dock alldeles för sällan och i princip 
alltid för sent i processerna. Socialnämnden har till exempel varit på väg att outsourca 
starkt sekretesskyddade uppgifter via en molntjänstleverantör och dataskyddsombudet 
involverades först i slutet av pågående upphandling. Dataskyddsombudet kunde då 
påpeka brister och avråda från åtgärden innan nödvändiga analyser utifrån dataskydd, 
informationssäkerhet och sekretess genomförts. Socialnämnden bjöd därefter in 
dataskyddsombudet till konsekvensbedömningen med två dagars varsel, vilket ledde 
till att dataskyddsombudet inte hade möjlighet att övervaka genomförandet eller ge 
råd. Konsekvensbedömningen genomfördes i dataskyddsombudets frånvaro. Att 
dataskyddsombudet blir kontaktad för sent är ett problem i hela organisationen, dvs. i 
alla 13 nämnder. De resurser som finns är inte tillräckliga för att dataskyddsombudet 
ska kunna fullgöra sina uppgifter. Det finns inte heller någon struktur för 
dataskyddsombudets rapportering till personuppgiftsansvariga nämnder, däribland 
socialnämnden. Dataskyddsombudet har endast hunnit med en rapport till 
personuppgiftsansvariga nämnder sedan 2018, där bland annat tidsbrist har lyfts som 
ett problem och att det uppstår långa väntetider för de flesta verksamheterna. Det finns 
inte tid för att rapportera.  

Målsättningen är att samtliga förvaltningar inom kommunen ska vara väl införstådda 
med att tidig kontakt med dataskyddsombudet är en förutsättning för exempelvis de 
 
3 EDPB:s rapport “2023 Coordinated enforcement action - Designation and position of data protection officers”, 
antagen den 16 januari 2024. 

Integritetsskyddsmyndigheten 
 

Diarienummer: IMY-2023-7963 
Datum: 2024-06-27 
 

3(8) 

 

analyser kommunen enligt dataskyddsförordningen behöver genomföra rörande frågor 
som hanterar skydd av personuppgifter. Ett arbete med en informationshanteringsplan 
för samtliga enheter är påbörjad. Ett konsultstöd finns nu också på plats och kommer 
att hjälpa till att utveckla stödet till kommunens samtliga nämnder och förvaltningar. 
Under 2024 kommer en ny dataskyddorganisation byggas upp och den blir, 
tillsammans med ett strukturerat arbetssätt kring bland annat årshjul för granskning, 
grund för fortsatt bedömning av resursåtgång för dataskyddsombudets uppdrag i hela 
kommunen. Vidare ska en rutin för dataskyddsombudets regelbundna rapporter till den 
personuppgiftsansvariges högsta förvaltningsnivå skyndsamt formuleras med 
målsättning att tas i bruk från 2024. 
Motivering av beslutet 
Tillämpliga bestämmelser 

De grundläggande principerna för behandling av personuppgifter anges i artikel 5.1 i 
dataskyddsförordningen. Av artikel 5.2. framgår att det är den personuppgiftsansvarige 
som ska ansvara för och kunna visa att de grundläggande principerna i artikel 5.1 
efterlevs. Detta utgör den så kallade principen om ansvarsskyldighet.  

Rollen som dataskyddsombud regleras i artiklarna 37–39 i dataskyddsförordningen. Av 
artikel 37.1 a i dataskyddsförordningen följer att den personuppgiftsansvarige och 
personuppgiftsbiträdet under alla omständigheter ska utnämna ett dataskyddsombud 
om behandlingen genomförs av en myndighet eller ett offentligt organ, förutom när 
detta sker som en del av domstolarnas dömande verksamhet. 

Enligt artikel 38.1 i dataskyddsförordningen ska den personuppgiftsansvarige och 
personuppgiftsbiträdet säkerställa att dataskyddsombudet på ett korrekt sätt och i god 
tid deltar i alla frågor som rör skyddet av personuppgifter.  

Enligt artikel 38.2 i dataskyddsförordningen ska den personuppgiftsansvarige och 
personuppgiftsbiträdet stödja dataskyddsombudet i utförandet av de uppgifter som 
avses i artikel 39 genom att tillhandahålla de resurser som krävs för att fullgöra dessa 
uppgifter samt tillgång till personuppgifter och behandlingsförfaranden, samt i 
upprätthållandet av dennes sakkunskap.  

Av artikel 38.3 i dataskyddsförordningen följer att den personuppgiftsansvarige och 
personuppgiftsbiträdet ska säkerställa att dataskyddsombudet inte tar emot 
instruktioner som gäller utförandet av dessa uppgifter. Han eller hon får inte avsättas 
eller bli föremål för sanktioner av den personuppgiftsansvarige eller 
personuppgiftsbiträdet för att ha utfört sina uppgifter. Dataskyddsombudet ska 
rapportera direkt till den personuppgiftsansvariges eller personuppgiftsbiträdets högsta 
förvaltningsnivå. 

I artikel 39.1 i dataskyddsförordningen framgår minimikraven på vilka uppgifter som 
dataskyddsombudet ska ha. Dessa inkluderar bland annat att informera och ge råd om 
organisationens skyldigheter på datasskyddområdet, att övervaka organisationens 
efterlevnad av dataskyddsförordningen och andra tillämpliga dataskyddsbestämmelser 
samt att på begäran ge råd vad gäller konsekvensbedömningen avseende dataskydd 
och övervaka genomförandet av den. Av artikel 39.2 i dataskyddsförordningen anges 
att dataskyddsombudet vid utförandet av sina uppgifter ska ta vederbörlig hänsyn till 
de risker som är förknippade med behandling, med beaktande av behandlingens art, 
omfattning, sammanhang och syften. 

Integritetsskyddsmyndigheten 
 

Diarienummer: IMY-2023-7963 
Datum: 2024-06-27 
 

4(8) 

 

Integritetsskyddsmyndighetens bedömning  

Enligt principen om ansvarsskyldighet i artikel 5.2 i dataskyddsförordningen åligger det 
den personuppgiftsansvarige att visa att dataskyddsreglerna efterlevs. IMY ska ta 
ställning till om socialnämnden har fullgjort sina skyldigheter enligt artikel 38.1, 38.2 
och 38.3 tredje meningen i dataskyddsförordningen.  

Dataskyddsombudets involvering  
Den personuppgiftsansvarige och personuppgiftsbiträdet är enligt artikel 38.1 i 
dataskyddsförordningen skyldig att säkerställa att dataskyddsombudet på ett korrekt 
sätt och i god tid deltar i alla frågor som rör skyddet av personuppgifter.  

Av kommentaren till dataskyddsförordningen framgår bland annat följande. Det är av 
stor vikt att dataskyddsombudet involveras i god tid. Det måste finnas en reell chans 
att eventuella råd eller rekommendationer från dataskyddsombudet kan implementeras 
innan en personuppgiftsbehandling påbörjas. Det bör finnas interna rutiner för att 
säkerställa att dataskyddsombudet involveras i god tid. Den personuppgiftsansvarige 
måste också säkerställa att dataskyddsombudet får all relevant information som han 
eller hon behöver för att kunna göra sin bedömning, till exempel en beskrivning av den 
tilltänkta behandlingen och ändamålet med den.4  

Vidare framgår av artikel 29-gruppens riktlinjer om dataskyddsombud5 bland annat 
följande. Det är viktigt att dataskyddsombudet görs delaktig så tidigt som möjligt i alla 
frågor som rör dataskydd. Att säkerställa att dataskyddsombudet informeras och 
rådfrågas redan från början underlättar bland annat efterlevnaden av 
dataskyddsförordningen. Dataskyddsombudet bör dessutom ses som en 
diskussionspartner inom organisationen och han eller hon bör ingå i relevanta 
arbetsgrupper som hanterar olika dataskyddsfrågor och/eller behandlar 
personuppgifter inom organisationen. Utöver detta bör den personuppgiftsansvarige 
säkerställa att dataskyddsombudet regelbundet bjuds in att delta i möten på högsta 
och mellanliggande förvaltningsnivå samt när beslut som får följder för dataskyddet 
fattas, så att han eller hon kan ge lämpliga råd och rekommendationer. 
Dataskyddsombudets åsikt ska alltid ges tillbörlig vikt.6 

Av EDPB:s rapport framgår att dataskyddsombudets roll inom organisationen bör 
framhävas för att säkerställa att han eller hon ses som ett nödvändigt och effektivt stöd 
för den personuppgiftsansvarige. Den personuppgiftsansvarige bör också aktivt 
granska och vid behov förbättra dataskyddsombudens engagemang inom 
organisationen.7 

Socialnämnden har uppgett och varit tydliga med att dataskyddsombudet har 
involverats för sällan och för sent i processerna vad avser frågor som rör behandling 
och skydd av personuppgifter i organisationen. Vid åtminstone ett tillfälle har en allt för 
sen kontakt med dataskyddsombudet lett till att dataskyddsombudet inte haft möjlighet 
att ge sina råd och rekommendationer. Att dataskyddsombudet inte ges rätt 
förutsättningar för att kunna fullgöra sitt uppdrag i samband med förändringar som rör 
skyddet för personuppgifter medför risker ur ett dataskyddsperspektiv. IMY delar 
socialnämndens bedömning att dataskyddsombudet inte har involverats i tillräcklig 
 
4 General Data Protection Regulation – Article-by-Article Commentary, Indra Spiecker gen. Döhmann, Vagelis 
Papakonstantinou, Gerrit Hornung, Paul De Hert (2023), s. 726. 
5 Artikel 29-gruppens riktlinjer om dataskyddsombud, antagna den 13 december 2016 och senast granskade och 
antagna den 5 april 2017. 
6 Artikel 29-gruppens riktlinjer om dataskyddsombud, s. 16.  
7 EDPB:s rapport s. 24. 

Integritetsskyddsmyndigheten 
 

Diarienummer: IMY-2023-7963 
Datum: 2024-06-27 
 

5(8) 

 

utsträckning i frågor som rör behandling och skydd av personuppgifter i 
organisationen.  

Mot bakgrund av vad som framkommit i ärendet bedömer IMY att socialnämnden 
överträtt  artikel 38.1 i dataskyddsförordningen genom att inte ha säkerställt att 
dataskyddsombudet på ett korrekt sätt och i god tid deltar i alla frågor som rör skyddet 
av personuppgifter. 

Resurser till dataskyddsombudet  
Den personuppgiftsansvarige och personuppgiftsbiträdet är enligt artikel 38.2 i 
dataskyddsförordningen skyldiga att stödja dataskyddsombudet i utförandet av de 
uppgifter som framgår av artikel 39 genom att tillhandahålla tillräckliga resurser till 
honom eller henne.  

Av artikel 29-gruppens riktlinjer om dataskyddsombud framgår bland annat följande. 
Dataskyddsombudet behöver ett aktivt stöd från organisationens högsta ledning 
avseende dataskyddsombudets arbete och roll inom organisationen. Det är också 
viktigt att dataskyddsombudet ges tillräckligt med tid att utföra sina uppgifter. Även 
stöd och information från andra delar av organisationen kan behövas för att hjälpa 
dataskyddsombudet med frågor som han eller hon ställs inför men inte själv har 
tillräcklig kunskap om, till exempel rörande IT eller säkerhet. Dataskyddsombudet 
behöver också få möjlighet, och uppmuntras, till fortbildning för att behålla och 
utveckla sin expertkunskap. Även ekonomiska resurser, infrastruktur (till exempel 
lokaler och utrustning) och i förekommande fall personal behövs. Beroende på 
organisationens storlek och struktur kan det vara nödvändigt att skapa en 
dataskyddsgrupp. Generellt sett gäller att ju mer komplex och/eller känslig 
behandlingen är, desto mer resurser bör den personuppgiftsansvarige ge 
dataskyddsombudet.8  

Av EDPB:s rapport framgår bland annat att den personuppgiftsansvarige eller 
personuppgiftsbiträdet måste göra en bedömning från fall till fall vilka resurser som 
dataskyddsombudet behöver. Dessa bedömningar bör även dokumenteras. 
Resursbehovet bör därefter också utvärderas, för att se om samma behov kvarstår 
eller om förändringar behöver göras.9 

Socialnämnden har uppgett att det inte funnits tillräckliga resurser för att 
dataskyddsombudet ska kunna fullgöra sina uppgifter. Socialnämnden har dock inte, 
trots att IMY ställt frågor om detta och efterfrågat ett förtydligande, uppgett på vilket 
sätt resurserna inte har varit tillräckliga. Något klargörande i övrigt angående hur 
socialnämnden har arbetat med resurstilldelning har inte heller lämnats. Utifrån vad 
som framkommit i ärendet är det dock klart att det till exempel inte funnits tid att 
rapportera till den högsta förvaltningsnivån. IMY konstaterar att de resurser som 
tilldelats dataskyddsombudet, såvitt framkommit, inte varit tillräckliga vilket också 
stämmer överens med socialnämndens egen bedömning.   

Mot bakgrund vad som framkommit i ärendet bedömer IMY således att socialnämnden 
överträtt artikel 38.2 i dataskyddsförordningen genom att inte  ha stöttat 
dataskyddsombudet i utförandet av de uppgifter som avses i artikel 39 i 
dataskyddsförordningen genom att tillhandahålla de resurser som krävs för att fullgöra 
dessa uppgifter.  

 
8 Artikel 29-gruppens riktlinjer om dataskyddsombud, s. 16–17.  
9 EDPB:s rapport, s. 17. 

Integritetsskyddsmyndigheten 
 

Diarienummer: IMY-2023-7963 
Datum: 2024-06-27 
 

6(8) 

 

Rapportering till högsta förvaltningsnivån  
Dataskyddsombudet ska enligt artikel 38.3 tredje meningen i dataskyddsförordningen 
rapportera direkt till den personuppgiftsansvariges eller personuppgiftsbiträdets högsta 
förvaltningsnivå.  

Av artikel 29-gruppens riktlinjer om dataskyddsombud framgår bland annat följande. I 
artikel 38.3 i dataskyddsförordningen fastställs vissa grundläggande garantier för att 
säkerställa att dataskyddsombudet kan fullgöra sitt uppdrag och utföra sina uppgifter 
på ett tillräckligt självständigt sätt inom organisationen. En del i detta är 
dataskyddsombudets rapporteringsskyldighet. Om den personuppgiftsansvarige eller 
personuppgiftsbiträdet fattar beslut som är oförenliga med dataskyddsförordningen 
och dataskyddsombudets råd bör dataskyddsombudet klargöra sin avvikande 
ståndpunkt genom att skriva ett yttrande riktat till den högsta förvaltningsnivån och till 
dem som fattar besluten. Sådan direkt rapportering säkerställer att den högsta 
ledningen är medveten om dataskyddsombudets råd och rekommendationer, som en 
del av hans eller hennes uppdrag enligt artikel 39.1. Ett annat exempel på direkt 
rapportering är att dataskyddsombudet upprättar en årlig rapport om sin verksamhet 
som sedan överlämnas till den högsta ledningen.10   

Vidare anges bland annat följande i EDPB:s rapport. Det finns inte något hinder mot 
att rapporteringen sker muntligt, men en skriftlig rapportering ger bland annat en bättre 
spårbarhet. Om rapportering inte sker regelbundet finns det en risk att den högsta 
ledningen inte får tillräcklig information om dataskyddsombudets arbete eller avseende 
dataskyddsfrågor generellt, vilket kan bli problematiskt för den 
personuppgiftsansvarige eller personuppgiftsbiträdet då dessa vid överträdelser av 
dataskyddsförordningen kan drabbas av tillsynsmyndighetens korrigerande 
befogenheter.11  

Socialnämnden har uppgett att det inte finns någon struktur för dataskyddsombudets 
rapportering till den högsta förvaltningsnivån och att det bara har upprättats en rapport 
till de personuppgiftsansvariga nämnderna sedan 2018. Det har visserligen inte 
framkommit om eller hur dataskyddsombudet på något annat sätt, dvs. utöver en 
rapport, har rapporterat till den högsta förvaltningsnivån, men socialnämnden har 
uppgett att det utöver att struktur för rapportering saknas inte finns tid att rapportera. 
IMY konstaterar därför att det inte har skett någon regelbunden eller tillräcklig 
rapportering till den högsta förvaltningsnivån samt att, såvitt framkommit, det inte heller 
funnits interna rutiner som säkerställer att dataskyddsombudet rapporterar och har 
direkt tillgång till den högsta förvaltningsnivån. 

Mot bakgrund av detta bedömer IMY att socialnämnden överträtt artikel 38.3 i 
dataskyddsförordningen genom att inte ha säkerställt att dataskyddsombudet 
rapporterar direkt till socialnämndens högsta förvaltningsnivå.  

Socialnämndens åtgärder med anledning av IMY:s tillsyn 
IMY noterar avseende de konstaterade överträdelserna att socialnämnden, enligt vad 
som uppgetts i yttrandet den 12 december 2023, har anlitat ett konsultstöd och 
påbörjat ett arbete med att bygga upp en dataskyddorganisation samt avser att 
utvärdera dataskyddsombudets resursbehov. Vidare har socialnämnden påbörjat ett 
arbete med en informationshanteringsplan med målsättningen att samtliga 
förvaltningar inom kommunen ska känna till att en tidig kontakt med 
dataskyddsombudet krävs i frågor som rör skydd av personuppgifter. Socialnämnden 
 
10 Artikel 29-gruppens riktlinjer om dataskyddsombud, s. 17-18. 
11 EDPB:s rapport, s. 28. 

Integritetsskyddsmyndigheten 
 

Diarienummer: IMY-2023-7963 
Datum: 2024-06-27 
 

7(8) 

 

har även uppgett att det nu har inletts ett arbete med att upprätta en intern rutin för 
dataskyddets regelbundna rapporter till den högsta förvaltningsnivån.  

Val av ingripande 

IMY har gjort bedömningen att socialnämnden har överträtt artiklarna 38.1, 38.2 och 
38.3 i dataskyddsförordningen. Av artikel 58.2 och 83.2 i dataskyddsförordningen 
framgår att IMY har befogenhet att påföra en administrativ sanktionsavgift. Beroende 
på omständigheterna i det enskilda fallet ska en administrativ sanktionsavgift påföras 
utöver eller i stället för de andra åtgärder som avses i artikel 58.2, som till exempel ett 
föreläggande eller ett förbud. Vidare framgår av artikel 83.2 vilka faktorer som ska 
beaktas vid beslut om en administrativ sanktionsavgift ska påföras och vid 
bestämmande av avgiftens storlek. Om det är frågan om en mindre överträdelse får 
IMY enligt vad som anges i skäl 148 i stället för att påföra en sanktionsavgift utfärda en 
reprimand enligt artikel 58.2 b. Hänsyn ska tas till försvårande och förmildrande 
omständigheter i fallet, såsom överträdelsens karaktär, svårighetsgrad och varaktighet 
samt tidigare överträdelser av relevans.  

IMY konstaterar följande relevanta omständigheter.  

De konstaterade överträdelserna har pågått under i vart fall sex månader; mellan den 
29 juni 2023, när socialnämndens första yttrande är daterat, och den 12 december 
2023, när socialnämndens kompletterande yttrande är daterat.  

Att dataskyddsombudet inte getts möjlighet att uppfylla sitt uppdrag enligt 
dataskyddsförordningen har enligt IMY medfört risker för personuppgiftsbehandlingen 
inom organisationen. Det gäller inte minst i en organisation som socialnämnden, där 
det kan bli fråga om behandlingar av både komplex och känslig natur. IMY konstaterar 
dock att de konstaterade överträdelsernas varaktighet är relativt begränsad. Vidare 
beaktar IMY att socialnämnden till följd av den aktuella tillsynen inlett vissa åtgärder för 
att framgent säkerställa efterlevnaden av artiklarna 38.1–3 i dataskyddsförordningen. 
Det kan även konstateras att socialnämnden inte tidigare, i nu relevant avseende, 
överträtt dataskyddsbestämmelserna. 

Mot denna bakgrund bedömer IMY att det är fråga om mindre överträdelser i den 
mening som avses i skäl 148 i dataskyddsförordningen. Socialnämnden ska därför ges 
en reprimand enligt artikel 58.2 b i dataskyddsförordningen för de konstaterade 
överträdelserna. 

Detta beslut har fattats av enhetschefen Nidia Nordenström efter föredragning av 
juristen Mika Kortzon. Vid den slutliga handläggningen har även den tillförordnade 
rättschefen Cecilia Agnehall deltagit. 

Nidia Nordenström, 2024-06-27   (Det här är en elektronisk signatur) 

 
Kopia till 
Socialnämndens dataskyddsombud 

 

Integritetsskyddsmyndigheten 
 

Diarienummer: IMY-2023-7963 
Datum: 2024-06-27 
 

8(8) 

 

Hur man överklagar  

Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
senast tre veckor från den dag ni fick del av beslutet. Om ni är en part som företräder 
det allmänna ska överklagandet dock ha kommit in inom tre veckor från den dag då 
beslutet meddelades. Om överklagandet har kommit in i tid sänder IMY det vidare till 
Förvaltningsrätten i Stockholm för prövning.  

Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida. 
 

