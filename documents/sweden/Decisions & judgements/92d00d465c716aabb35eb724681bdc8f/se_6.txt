1(5) 

 

Swedavia AB 

Beslut efter tillsyn enligt 
dataskyddsförordningen - Swedavia 
AB 

Integritetsskyddsmyndighetens beslut 

Integritetsskyddsmyndigheten konstaterar att utredningen i ärendet inte visar att 
Swedavia AB (556797-0801) har brustit i efterlevnaden av artikel 38.6 i 
dataskyddsförordningen.1 

Ärendet avslutas.  
Redogörelse för tillsynsärendet 
Bakgrund m.m. 

Den europeiska dataskyddsstyrelsen (EDPB) har under 2023 genomfört en 
samordnad åtgärd2 med syftet att undersöka om dataskyddsombuden har den roll 
samt de resurser som förutsätts enligt artiklarna 37–39 i dataskyddsförordningen. 
Integritetsskyddsmyndigheten (IMY) har deltagit i den samordnade åtgärden och 
genomfört den i form av tillsyn mot ett femtiotal personuppgiftsansvariga. Det är mot 
denna bakgrund som IMY har inlett tillsyn mot Swedavia AB (i fortsättningen 
”Swedavia” eller ”bolaget”).  

Tillsynen har inledningsvis inneburit att Swedavia har besvarat ett trettiotal frågor om 
bland annat dataskyddsombudets kvalifikationer, uppgifter och ställning. Frågorna har 
sin grund i ett frågeformulär som EDPB har skapat inom ramen för den samordnade 
åtgärden. 

Målet med en samordnad åtgärd som denna har varit att i bred mening underlätta 
gemensamma åtgärder på ett flexibelt men samordnat sätt, allt ifrån att öka den 
gemensamma medvetenheten och samla in information till att kontrollera verkställighet 
och utföra gemensamma utredningar. Detta möjliggör riktad uppföljning och åtgärder 

 

1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
2 EDPB:s dokument om ram för samordnat genomförande enligt förordning 2016/679. Antaget den 20 oktober 2020.   
 

Diarienummer: 
IMY-2023-7980 

Datum: 
2024-06-27 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: Swedavia AB 
Datum: 2024-06-27 
 

2(5) 

 

både på nationell nivå och genom EDPB. Resultatet från granskningen har samman-
ställts i en rapport från EDPB.3 

Av de tillsyner som IMY inlett inom ramen för den samordnade åtgärden har 
myndigheten gått vidare med ett mindre urval för att göra en fördjupad granskning av 
några frågeställningar. Denna tillsyn är ett av dessa ärenden där IMY sett anledning att 
ställa kompletterande frågor till Swedavia, såsom personuppgiftsansvarig, avseende 
artikel 38.6 i dataskyddsförordningen. Syftet har varit att utreda om det föreligger en 
intressekonflikt mellan rollen som dataskyddsombud och dataskyddsombudets övriga 
uppgifter och uppdrag inom organisationen. IMY har inte granskat huruvida Swedavia i 
övrigt uppfyller artiklarna 37–39 i dataskyddsförordningen utifrån tidigare lämnade 
svar. 

Uppgifter från Swedavia 

Swedavia har i huvudsak uppgett följande. Bolagets dataskyddsombud har även haft 
rollen som bolagets informationssäkerhetschef (CISO). I rollen som 
informationssäkerhetschef har det inte ingått att ha ansvar för fastställande av 
ändamålen och medlen för behandlingen av personuppgifter utan rollen har främst 
varit rådgivande och utbildande. Informationssäkerhetschefen ansvarar för normering, 
uppföljning, förvaltning, utveckling och kvalitetssäkring inom området 
Informationssäkerhet för Swedavias verksamhet och flygplatser. Det innebär bland 
annat att ha en övergripande kunskap om hot och risker samt omvärldsbevakning 
inom informationssäkerhet. Därtill har informationssäkerhetschefen haft en 
samverkande roll där denna har haft i uppgift att stötta verksamheten och i synnerhet 
IT samt dess IT-säkerhetsansvariga i arbetet med att efterleva ledningssystemet och 
tillämplig lagstiftning generellt. I rollen har även ingått att utforma krav och regler för 
hur Swedavia arbetar med informationssäkerhet, uppföljning och förvaltning av 
ledningssystem för Informationssäkerhet (LIS) samt att samordna arbetet inom 
Swedavia när det gäller informationssäkerhetsfrågor.  

Bolaget har haft en dokumenterad rollbeskrivning för de huvudsakliga arbetsuppgifter 
som åligger dataskyddsombudet för att förhindra att eventuella intressekonflikter 
uppstår. Informationssäkerhetschefen har inte fattat några beslut eftersom Swedavias 
organisation har varit strukturerad på ett sådant vis att informationssäkerhetschefen 
har haft en mer rådgivande roll där slutliga beslut fattas på en högre nivå. I de 
situationer där informationssäkerhetschefen/dataskyddsombudet misstänkt att en 
eventuell uppgift skulle kunna leda till en intressekonflikt har detta eskalerats till en 
högre nivå för att minska sådana risker. Därtill har Swedavia dataskyddskoordinatorer 
och en bolagsjurist som har arbetat med det löpande dataskyddsarbetet samt tar in 
externa konsulter vid behov.  

Swedavia har i samband med sitt kompletterande svar inkommit med ett internt 
dokument daterat den 27 oktober 2021 gällande informationssäkerhetschefens 
befattningsbeskrivning samt en beskrivning av dataskyddsombudet roll som antogs 
den 29 november 2023.  

Bolaget anför att de under 2023, som ett led i sitt dataskyddsarbete, beslutat att 
separera dataskyddsombudets och informationssäkerhetschefens roller. 

3 EDPB:s rapport “2023 Coordinated Enforcement Action, Designation and Position of Data Protection Officers”, 
antagen den 16 januari 2024. 

 

Integritetsskyddsmyndigheten 
 

Diarienummer: Swedavia AB 
Datum: 2024-06-27 
 

3(5) 

 

Motivering av beslutet 
Tillämpliga bestämmelser m.m. 

Rollen som dataskyddsombud regleras i artiklarna 37–39 i dataskyddsförordningen. 
Dataskyddsombudet ska bland annat informera och ge råd inom organisationen om 
tillämplig dataskyddslagstiftning, övervaka organisationens efterlevnad av dataskydds-
lagstiftningen och interna styrdokument, ge råd om konsekvensbedömningar samt 
vara kontaktperson för tillsynsmyndigheten. Dataskyddsombudet ska vara oberoende 
och självständig i utförandet av sina arbetsuppgifter. 

Dataskyddsombudet får enligt artikel 38.6 i dataskyddsförordningen fullgöra andra 
uppgifter och uppdrag utöver rollen som dataskyddsombud. Den 
personuppgiftsansvarige eller personuppgiftsbiträdet ska se till att sådana uppgifter 
inte leder till en intressekonflikt. 

Av artikel 29-gruppens riktlinjer om dataskyddsombud framgår följande om artikeln: 

Kravet att det inte får föreligga intressekonflikter är nära kopplat till kravet att 
dataskyddsombuden ska kunna agera på ett oberoende sätt. Även om data-
skyddsombud får ha andra funktioner, kan de anförtros andra uppgifter och 
uppdrag endast på villkor att de inte ger upphov till intressekonflikter. Det innebär 
särskilt att dataskyddsombudet inte kan inneha en sådan tjänst inom 
organisationen som innebär att han eller hon fastställer ändamålen med och 
medlen för behandlingen av personuppgifter. Detta måste avgöras från fall till fall 
beroende på hur organisationen är strukturerad. 

Som en tumregel kan motstridiga befattningar inom organisationen vara 
befattningar i högsta ledningen (t.ex. verkställande direktör, högste verkställande 
beslutsfattare, finansdirektör, chefsläkare, marknadsföringschef, personalchef eller 
it-chef), men även andra funktioner lägre i organisationsstrukturen, om sådana 
befattningar eller funktioner innebär att dataskyddsombudet fastställer ändamålen 
med och medlen för behandlingen av personuppgifter. 4 

EU-domstolen har i målet X-FAB Dresden förtydligat att dataskyddsombudet inte kan 
anförtros uppgifter och uppdrag som kan skada fullgörandet av de uppgifter som han 
eller hon utför i egenskap av dataskyddsombud. Detta eftersom artikel 38.6 i data-
skyddsförordningen syftar till att bevara dataskyddsombudets funktionella oberoende 
och därmed säkerställa effektiviteten hos bestämmelserna i dataskyddsförordningen. 
Bedömningen av om ett visst uppdrag riskerar att leda till en intressekonflikt med 
uppdraget som DSO ska göras utifrån relevanta omständigheter i det enskilda fallet, 
bland annat mot bakgrund av den personuppgiftsansvariges eller personuppgifts-
biträdes organisatoriska struktur och dess interna regler/policys.5    

Integritetsskyddsmyndighetens bedömning  

Den fråga som IMY ska ta ställning till är om det föreligger en intressekonflikt mellan 
rollen som dataskyddsombud för Swedavia och rollen som bolagets 
informationssäkerhetschef.  

4 Artikel 29-gruppens riktlinjer om dataskyddsombud, WP 243 rev. 01, senast granskade och antagna den 5 april 
2017, sida 19. 
5 EU-domstolens dom den 9 februari 2023, X-FAB Dresden, C-453/21, EU:C:2023:79, punkterna 41–42 samt 46. 

 

Integritetsskyddsmyndigheten 
 

Diarienummer: Swedavia AB 
Datum: 2024-06-27 
 

4(5) 

 

Enligt vad som framgår ovan kan funktioner som innebär ledande befattningar typiskt 
sett ge upphov till intressekonflikt med rollen som dataskyddsombud, eftersom det ofta 
innebär att denne är delaktig i beslut rörande personuppgiftbehandlingar på ett sådant 
sätt att dataskyddsombudets oberoende kan ifrågasättas. Även andra rollfördelningar 
som medför att en och samma person tvingas driva frågor med motstridiga intressen 
och i egenskap av dataskyddsombud granska sitt egna arbete kan, enligt IMY, 
innebära en intressekonflikt enligt artikel 38.6 i dataskyddsförordningen.  

En av dataskyddsombudets viktiga uppgifter är att övervaka efterlevnaden av 
dataskyddsreglerna. En informationssäkerhetschef är å sin sida vanligtvis ansvarig för 
att skapa säkerhetsstrategier med särskilda prioriteringar och att skydda 
organisationens information. Den skyddsvärda informationen kan omfatta 
personuppgifter. De säkerhetslösningar som organisationen efterfrågar kan stå i 
motsats till det som skyddet för personuppgifter kräver. De dubbla rollerna kan därför 
innebära en intressekonflikt i enskilda frågor, men även en risk för att man kan komma 
att behöva granska sitt egna säkerhetsarbete ur ett dataskyddsperspektiv. Beroende 
på informationssäkerhetschefens arbetsbeskrivning och typen av verksamhet som det 
rör sig om, kan rollen som informationssäkerhetschef därför i många fall vara oförenlig 
med rollen som dataskyddsombud.  

Swedavia har uppgett att deras informationssäkerhetschef inte har varit delaktig i  
fastställande av ändamålen och medlen för behandlingen av personuppgifter och att 
rollen främst är rådgivande och utbildande. Samtidigt har det av utredningen 
framkommit att det i informationssäkerhetschefens uppdrag också har ingått att 
utforma krav och regler för hur bolaget arbetar med informationssäkerhet vilket till viss 
del talar för att denne varit med och bestämt hur personuppgifter ska behandlas.  

Vid en sammantagen bedömning anser dock IMY att det som framkommit i 
utredningen inte är tillräckligt för att konstatera att det, före det att Swedavia beslutat 
att separera rollerna, förelegat en intressekonflikt mellan rollen som dataskyddsombud 
och rollen som informationssäkerhetschef. IMY har särskilt beaktat att Swedavia har 
haft rutiner och mekanismer för att minska risken för intressekonflikter och extra 
resurser i form av dataskyddskoordinatorer och en bolagsjurist som löpande arbetat 
med dataskyddsfrågor.  

Ärendet avslutas.  

Detta beslut har fattats av enhetschefen Jonas Agnvall efter föredragning av juristen 
Lucia Trenkler.  Vid den slutliga handläggningen har även tillförordnade rättschefen 
Cecilia Agnehall deltagit 

 

Jonas Agnvall, 2024-06-27   (Det här är en elektronisk signatur) 

 

Kopia till 
Dataskyddsombudet 
 
 

 

 

Integritetsskyddsmyndigheten 
 

Diarienummer: Swedavia AB 
Datum: 2024-06-27 
 

5(5) 

 

Hur man överklagar 

Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
inom tre veckor från den dag ni fick del av beslutet. Om ni är en part som företräder 
det allmänna ska överklagandet dock ha kommit in inom tre veckor från den dag då 
beslutet meddelades. Om överklagandet har kommit in i rätt tid sänder IMY det vidare 
till Förvaltningsrätten i Stockholm för prövning.  

Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida.  

    

 

