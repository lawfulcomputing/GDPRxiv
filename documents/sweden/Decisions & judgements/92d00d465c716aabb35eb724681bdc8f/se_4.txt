1(5) 

Socialnämnden i Stockholms stad  
 
  

Diarienummer: 
IMY-2023-7957 

Ert diarienummer: 
SOF 2023/255 

Datum: 
2024-06-27 

Beslut efter tillsyn enligt 
dataskyddsförordningen – 
Socialnämnden i Stockholms stad 

Integritetsskyddsmyndighetens beslut 

Integritetsskyddsmyndigheten konstaterar att utredningen i ärendet inte visar att 
socialnämnden i Stockholms stad har brustit i efterlevnaden av artikel 38.6 i 
dataskyddsförordningen1.  

Ärendet avslutas. 
Redogörelse för tillsynsärendet 
Bakgrund m.m. 

Den europeiska dataskyddsstyrelsen (EDPB) har under 2023 genomfört en 
samordnad åtgärd2 med syftet att undersöka om dataskyddsombuden har den roll 
samt de resurser som förutsätts enligt artiklarna 37–39 i dataskyddsförordningen. 
Integritetsskyddsmyndigheten (IMY) har deltagit i den samordnade åtgärden och 
genomfört den i form av tillsyn mot ett femtiotal personuppgiftsansvariga. Det är mot 
denna bakgrund som IMY har inlett tillsyn mot socialnämnden i Stockholms stad 
(socialnämnden).  

Tillsynen har inledningsvis inneburit att socialnämnden har besvarat ett trettiotal frågor 
om bland annat dataskyddsombudets kvalifikationer, uppgifter och ställning. Frågorna 
har sin grund i ett frågeformulär som EDPB har skapat inom ramen för den 
samordnade åtgärden. 

Målet med en samordnad åtgärd som denna har varit att i bred mening underlätta 
gemensamma åtgärder på ett flexibelt men samordnat sätt, allt ifrån att öka den 
gemensamma medvetenheten och samla in information till att kontrollera verkställighet 
och utföra gemensamma utredningar. Detta möjliggör riktad uppföljning och åtgärder 

 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
2 EDPB:s dokument om ram för samordnat genomförande enligt förordning 2016/679. Antaget den 20 oktober 2020.   
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: IMY-2023-7957 
Datum: 2024-06-27 
 

2(5) 

 

både på nationell nivå och genom EDPB. Resultatet från granskningen har samman-
ställts i en rapport från EDPB.3 

Av de tillsyner som IMY inlett inom ramen för den samordnade åtgärden har 
myndigheten gått vidare med ett mindre urval för att göra en fördjupad granskning av 
några frågeställningar. Denna tillsyn är ett av dessa ärenden där IMY sett anledning att 
ställa kompletterande frågor till socialnämnden, såsom personuppgiftsansvarig, 
avseende artikel 38.6 i dataskyddsförordningen. Syftet har varit att utreda om det i 
strid med artikeln föreligger en intressekonflikt mellan rollen som dataskyddsombud 
och dataskyddsombudets övriga uppgifter och uppdrag inom organisationen. IMY har 
inte granskat huruvida socialnämnden i övrigt uppfyller artiklarna 37–39 i dataskydds-
förordningen utifrån tidigare lämnade svar. 

Vad socialnämnden har uppgett 

Socialnämnden har i huvudsak uppgett följande. Utöver rollen som dataskyddsombud 
för socialnämnden är dataskyddsombudet anställd som förvaltningsjurist vid social-
förvaltningen i Stockholms stad. Rollen som förvaltningsjurist innebär att vara råd-
givare i förvaltningsjuridiska frågor. Det handlar främst om frågor inom förvaltningsrätt, 
kommunaljuridik, sekretessregler, besvarande av remisser samt delta med expertis vid 
framtagande av riktlinjer, hanteringsanvisningar och lokala föreskrifter. Varken rollen 
som förvaltningsjurist eller rollen som dataskyddsombud tillhör högsta ledningen och 
innebär inte att vara delaktig i beslut om ändamål och medel för personuppgifts-
behandlingar. Arbetsuppgifter som kan leda till intressekonflikter mellan rollerna har 
hanterats av annan, till exempel enhetschef och juridiska avdelningen vid stads-
ledningskontoret i Stockholms stad. 
Motivering av beslutet 
Tillämpliga bestämmelser m.m. 

Rollen som dataskyddsombud regleras i artiklarna 37–39 i dataskyddsförordningen. 
Dataskyddsombudet ska bland annat informera och ge råd inom organisationen om 
tillämplig dataskyddslagstiftning, övervaka organisationens efterlevnad av dataskydds-
lagstiftningen och interna styrdokument, ge råd om konsekvensbedömningar samt 
vara kontaktperson för tillsynsmyndigheten. Dataskyddsombudet ska vara oberoende 
och självständig i utförandet av sina arbetsuppgifter, vilket framgår av skäl 97. 

Dataskyddsombudet får enligt artikel 38.6 i dataskyddsförordningen fullgöra andra 
uppgifter och uppdrag utöver rollen som dataskyddsombud. Den personuppgifts-
ansvarige eller personuppgiftsbiträdet ska se till att sådana uppgifter inte leder till en 
intressekonflikt. 

Av artikel 29-gruppens riktlinjer om dataskyddsombud framgår följande om artikeln: 

Kravet att det inte får föreligga intressekonflikter är nära kopplat till kravet att 
dataskyddsombuden ska kunna agera på ett oberoende sätt. Även om data-
skyddsombud får ha andra funktioner, kan de anförtros andra uppgifter och 
uppdrag endast på villkor att de inte ger upphov till intressekonflikter. Detta 
innebär särskilt att dataskyddsombudet inte kan inneha en sådan tjänst inom 

 
3 EDPB:s rapport “2023 Coordinated Enforcement Action, Designation and Position of Data Protection Officers”, 
antagen den 16 januari 2024. 

Integritetsskyddsmyndigheten 
 

Diarienummer: IMY-2023-7957 
Datum: 2024-06-27 
 

3(5) 

 

organisationen som innebär att han eller hon fastställer ändamålen med och 
medlen för behandlingen av personuppgifter. Detta måste avgöras från fall till fall 
beroende på hur organisationen är strukturerad. 

Som en tumregel kan motstridiga befattningar inom organisationen vara 
befattningar i högsta ledningen (t.ex. verkställande direktör, högste verkställande 
beslutsfattare, finansdirektör, chefsläkare, marknadsföringschef, personalchef eller 
it-chef), men även andra funktioner lägre i organisationsstrukturen, om sådana 
befattningar eller funktioner innebär att dataskyddsombudet fastställer ändamålen 
med och medlen för behandlingen av personuppgifter. 4 

EU-domstolen har i målet X-FAB Dresden förtydligat att dataskyddsombudet inte kan 
anförtros uppgifter och uppdrag som kan skada fullgörandet av de uppgifter som han 
eller hon utför i egenskap av dataskyddsombud. Detta eftersom artikel 38.6 i data-
skyddsförordningen syftar till att bevara dataskyddsombudets funktionella oberoende 
och därmed säkerställa effektiviteten hos bestämmelserna i dataskyddsförordningen. 
Bedömningen av om ett visst uppdrag riskerar att leda till en intressekonflikt med 
uppdraget som dataskyddsombud ska göras utifrån relevanta omständigheter i det 
enskilda fallet, bland annat mot bakgrund av den personuppgiftsansvariges eller 
personuppgiftsbiträdes organisatoriska struktur och dess interna regler/policys.5    

Integritetsskyddsmyndighetens bedömning  

Den fråga som IMY ska ta ställning till är om det föreligger en intressekonflikt mellan 
rollen som dataskyddsombud för socialnämnden och rollen som förvaltningsjurist vid 
socialförvaltningen i Stockholms stad.   

Av utredningen i ärendet framgår att dataskyddsombudet även arbetar som 
förvaltningsjurist vid socialförvaltningen, vilket enligt socialnämnden innebär 
rådgivande arbetsuppgifter som främst rör förvaltningsjuridiska frågor. Rollen som 
förvaltningsjurist innebär därför inte i normalfallet att frågor om dataskydd aktualiseras 
och hanteras. I den mån dataskyddsfrågor skulle aktualiseras ser IMY en möjlig 
intressekonflikt genom att dataskyddsombudet i dessa fall skulle involveras i det 
dataskyddsarbete som denne i rollen som dataskyddsombud har i uppdrag att 
granska. Socialnämnden har dock beskrivit att när nämnden har identifierat en sådan 
risk har åtgärder vidtagits i form av att till exempel en enhetschef eller annan avdelning 
inom organisationen har hanterat arbetsuppgifterna knutna till dataskydd. IMY under-
stryker vikten av att eventuella situationer där det kan föreligga en intressekonflikt 
mellan de olika rollerna uppmärksammas och ser positivt på att socialnämnden har 
arbetssätt för att hantera sådana situationer.  

Mot bakgrund av ovanstående bedömer IMY att det inte föreligger en intressekonflikt 
mellan rollen som dataskyddsombud för socialnämnden och rollen som förvaltnings-
jurist vid socialförvaltningen. Utredningen i ärendet visar därmed inte att social-
nämnden i Stockholms stad har brustit i efterlevnaden av artikel 38.6 i dataskydds-
förordningen.  

Ärendet avslutas. 

 
4 Artikel 29-gruppens riktlinjer om dataskyddsombud, WP 243 rev. 01, senast granskade och antagna den 5 april 
2017, sida 19. 
5 EU-domstolens dom den 9 februari 2023, X-FAB Dresden, C-453/21, EU:C:2023:79, punkterna 41–42 samt 46. 

Integritetsskyddsmyndigheten 
 

Diarienummer: IMY-2023-7957 
Datum: 2024-06-27 
 

4(5) 

 

 
Detta beslut har fattats av enhetschefen Nidia Nordenström efter föredragning av 
juristen Shirin Daneshgari Nejad. Vid den slutliga handläggningen har även 
tillförordnade rättschefen Cecilia Agnehall medverkat. 

Nidia Nordenström, 2024-06-27   (Det här är en elektronisk signatur) 

 
Kopia till 
Dataskyddsombudet 

 

Integritetsskyddsmyndigheten 
 

Diarienummer: IMY-2023-7957 
Datum: 2024-06-27 
 

5(5) 

 

Hur man överklagar  

Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
senast tre veckor från den dag ni fick del av beslutet. Om ni är en part som företräder 
det allmänna ska överklagandet dock ha kommit in inom tre veckor från den dag då 
beslutet meddelades. Om överklagandet har kommit in i tid sänder IMY det vidare till 
Förvaltningsrätten i Stockholm för prövning.  

Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida. 
 

