1(6) 

Regionstyrelsen i region Västerbotten  

Diarienummer: 
IMY-2023-7987 

Ert diarienummer: 
RS 1082-2023 

Datum: 
2024-06-27 

Beslut efter tillsyn enligt 
dataskyddsförordningen – 
Regionstyrelsen i region Västerbotten 

Integritetsskyddsmyndighetens beslut 

Integritetsskyddsmyndigheten konstaterar att regionstyrelsen i region Västerbotten har 
överträtt artikel 38.6 i dataskyddsförordningen1 genom att tilldela dataskyddsombudet 
uppgifter och uppdrag som leder till en intressekonflikt med uppdraget som data-
skyddsombud. 

Integritetsskyddsmyndigheten beslutar att ge regionstyrelsen i region Västerbotten en 
reprimand enligt artikel 58.2 b i dataskyddsförordningen för den konstaterade 
överträdelsen. 

Integritetsskyddsmyndigheten förelägger enligt artikel 58.2 d i dataskyddsförordningen 
regionstyrelsen i region Västerbotten att vidta åtgärder för att säkerställa att data-
skyddsombudet inte har uppgifter eller uppdrag som leder till en intressekonflikt med 
uppdraget som dataskyddsombud. Åtgärderna ska ha vidtagits senast fyra veckor efter 
att detta beslut vunnit laga kraft. 
Redogörelse för tillsynsärendet 
Bakgrund m.m. 

Den europeiska dataskyddsstyrelsen (EDPB) har under 2023 genomfört en 
samordnad åtgärd2 med syftet att undersöka om dataskyddsombuden har den roll 
samt de resurser som förutsätts enligt artiklarna 37–39 i dataskyddsförordningen. 
Integritetsskyddsmyndigheten (IMY) har deltagit i den samordnade åtgärden och 
genomfört den i form av tillsyn mot ett femtiotal personuppgiftsansvariga. Det är mot 
denna bakgrund som IMY har inlett tillsyn mot regionstyrelsen i region Västerbotten 
(regionstyrelsen).  

Tillsynen har inledningsvis inneburit att regionstyrelsen har besvarat ett trettiotal frågor 
om bland annat dataskyddsombudets kvalifikationer, uppgifter och ställning. Frågorna 

 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
2 EDPB:s dokument om ram för samordnat genomförande enligt förordning 2016/679. Antaget den 20 oktober 2020.   
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: Regionstyrelsen i region Västerbotten  
Datum: 2024-06-27 
 

2(6) 

 

har sin grund i ett frågeformulär som EDPB har skapat inom ramen för den 
samordnade åtgärden. 

Målet med en samordnad åtgärd som denna har varit att i bred mening underlätta 
gemensamma åtgärder på ett flexibelt men samordnat sätt, allt ifrån att öka den 
gemensamma medvetenheten och samla in information till att kontrollera verkställighet 
och utföra gemensamma utredningar. Detta möjliggör riktad uppföljning och åtgärder 
både på nationell nivå och genom EDPB. Resultatet från granskningen har samman-
ställts i en rapport från EDPB.3 

Av de tillsyner som IMY inlett inom ramen för den samordnade åtgärden har 
myndigheten gått vidare med ett mindre urval för att göra en fördjupad granskning av 
några frågeställningar. Denna tillsyn är ett av dessa ärenden där IMY sett anledning att 
ställa kompletterande frågor till regionstyrelsen, såsom personuppgiftsansvarig, 
avseende artikel 38.6 i dataskyddsförordningen. Syftet har varit att utreda om det i 
strid med artikeln föreligger en intressekonflikt mellan rollen som dataskyddsombud 
och dataskyddsombudets övriga uppgifter och uppdrag inom organisationen. IMY har 
inte granskat huruvida regionstyrelsen i övrigt uppfyller artiklarna 37–39 i dataskydds-
förordningen utifrån tidigare lämnade svar. 

Vad regionstyrelsen i region Västerbotten har uppgett 

Regionstyrelsen har i huvudsak uppgett följande. Region Västerbotten består av flera 
nämnder och förutom regionstyrelsen har dataskyddsombudet även utsetts till data-
skyddsombud för Hälso- och sjukvårdsnämnden, Regionala utvecklingsnämnden och 
Folkhögskolestyrelsen. Utöver rollen som dataskyddsombud arbetar dataskydds-
ombudet även som regionjurist vid en juridikfunktion som finns inom ledningsstaben. 
Juridikfunktionens uppdrag är att verka för att regionens verksamhet bedrivs i enlighet 
med gällande rätt, bidra med kunskap och driva övergripande strategisk utveckling. 
Den ger också råd, stöd och vägledning till ledningen och verksamheterna, utbildar 
och deltar i utvecklingsarbeten. Rollen som regionjurist innebär inte ett sådant 
inflytande att man är delaktig i att bestämma ändamålen och medlen med person-
uppgiftsbehandlingen. Den innebär inte heller ett ledningsansvar. I likhet med rollen 
som dataskyddsombud lämnar regionjuristen enbart råd till ledningen utifrån legala 
krav som ställs på verksamheten i exempelvis dataskyddsfrågor.   

Dataskyddsombudet arbetar inte operativt med dataskyddsfrågor utan ger enbart råd 
och stöd till verksamheterna och nämnderna. Regionen har i stället ett expertnätverk 
för dataskydd och informationssäkerhet dit verksamhetens frågor hänvisas och 
hanteras. Dataskyddsombudet och informationssäkerhetssamordnaren är delaktiga i 
nätverket, som lämnar råd och rekommendationer till linje- och objektverksamheterna i 
både övergripande och specifika frågeställningar. Syftet med nätverket är också att 
involvera dataskyddsombudet i frågor som har påverkan på dataskyddet i verksamhet-
en. Stor del av det operativa dataskyddsarbetet hanteras inom objektverksamheterna 
som ansvarar för att systemen följer dataskyddsförordningen.  

Dataskyddsombudet utarbetar inte styrande dokument på området, utan ger råd till 
verksamheten om vilken styrning som behöver utarbetas och granskar innehållet. Det 
är vanligtvis informationssäkerhetsfunktionen som utarbetar dessa dokument och 
praktiskt stöttar verksamheten i genomförandet av dataskyddsåtgärder. Vidare utför 

 
3 EDPB:s rapport “2023 Coordinated Enforcement Action, Designation and Position of Data Protection Officers”, 
antagen den 16 januari 2024. 
 

Integritetsskyddsmyndigheten 
 

Diarienummer: Regionstyrelsen i region Västerbotten  
Datum: 2024-06-27 
 

3(6) 

 

dataskyddsombudet årliga kontroller gällande följsamheten till dataskyddsförordningen 
och överlämnar rapport till personuppgiftsansvarig. 

Dataskyddsombudet har arbetat som både regionjurist och dataskyddsombud till och 
från sedan dataskyddsförordningen trädde i kraft men permanent sedan våren 2022. 
Tidigare har informationssäkerhetssamordnaren haft rollen som dataskyddsombud. 
Anledningen till att regionjuristen permanent utsågs till dataskyddsombud våren 2022 
var att regionstyrelsen på ett tydligare sätt ville skilja den oberoende kontrollen av 
organisationens dataskyddsarbete och implementering av råd och rekommendationer 
åt, där informationssäkerhetsfunktionen nu mer handgripligt stöttar verksamheten i 
implementeringen av givna råd. Dataskyddsombudet rekommenderar ”vad:et”, 
informationssäkerhetsfunktionen tar fram ”hur:et” och verksamheterna genomför. På 
så sätt elimineras risken att dataskyddsombudet kontrollerar sitt eget arbete. 
Motivering av beslutet 
Tillämpliga bestämmelser m.m. 

Rollen som dataskyddsombud regleras i artiklarna 37–39 i dataskyddsförordningen. 
Dataskyddsombudet ska bland annat informera och ge råd inom organisationen om 
tillämplig dataskyddslagstiftning, övervaka organisationens efterlevnad av dataskydds-
lagstiftningen och interna styrdokument, ge råd om konsekvensbedömningar samt 
vara kontaktperson för tillsynsmyndigheten. Dataskyddsombudet ska vara oberoende 
och självständig i utförandet av sina arbetsuppgifter, vilket framgår av skäl 97. 

Dataskyddsombudet får enligt artikel 38.6 i dataskyddsförordningen fullgöra andra 
uppgifter och uppdrag utöver rollen som dataskyddsombud. Den personuppgifts-
ansvarige eller personuppgiftsbiträdet ska se till att sådana uppgifter inte leder till en 
intressekonflikt. 

Av artikel 29-gruppens riktlinjer om dataskyddsombud framgår följande om artikeln: 

Kravet att det inte får föreligga intressekonflikter är nära kopplat till kravet att 
dataskyddsombuden ska kunna agera på ett oberoende sätt. Även om data-
skyddsombud får ha andra funktioner, kan de anförtros andra uppgifter och 
uppdrag endast på villkor att de inte ger upphov till intressekonflikter. Detta 
innebär särskilt att dataskyddsombudet inte kan inneha en sådan tjänst inom 
organisationen som innebär att han eller hon fastställer ändamålen med och 
medlen för behandlingen av personuppgifter. Detta måste avgöras från fall till fall 
beroende på hur organisationen är strukturerad. 

Som en tumregel kan motstridiga befattningar inom organisationen vara 
befattningar i högsta ledningen (t.ex. verkställande direktör, högste verkställande 
beslutsfattare, finansdirektör, chefsläkare, marknadsföringschef, personalchef eller 
it-chef), men även andra funktioner lägre i organisationsstrukturen, om sådana 
befattningar eller funktioner innebär att dataskyddsombudet fastställer ändamålen 
med och medlen för behandlingen av personuppgifter. 4 

 

 
4 Artikel 29-gruppens riktlinjer om dataskyddsombud, WP 243 rev. 01, senast granskade och antagna den 5 april 
2017, sida 19. 
 

Integritetsskyddsmyndigheten 
 

Diarienummer: Regionstyrelsen i region Västerbotten  
Datum: 2024-06-27 
 

4(6) 

 

EU-domstolen har i målet X-FAB Dresden förtydligat att dataskyddsombudet inte kan 
anförtros uppgifter och uppdrag som kan skada fullgörandet av de uppgifter som han 
eller hon utför i egenskap av dataskyddsombud. Detta eftersom artikel 38.6 i data-
skyddsförordningen syftar till att bevara dataskyddsombudets funktionella oberoende 
och därmed säkerställa effektiviteten hos bestämmelserna i dataskyddsförordningen. 
Bedömningen av om ett visst uppdrag riskerar att leda till en intressekonflikt med 
uppdraget som dataskyddsombud ska göras utifrån relevanta omständigheter i det 
enskilda fallet, bland annat mot bakgrund av den personuppgiftsansvariges eller 
personuppgiftsbiträdes organisatoriska struktur och dess interna regler/policys.5    

Integritetsskyddsmyndighetens bedömning 

Den fråga som IMY ska ta ställning till är om det föreligger en intressekonflikt mellan 
rollen som dataskyddsombud för regionstyrelsen och rollen som regionjurist vid 
regionstyrelsens ledningsstab.  

Regionstyrelsen har uppgett att dataskyddsombudet, utöver denna roll, även arbetar 
som regionjurist vid juridikfunktionen inom ledningsstaben. Varken uppdraget som 
dataskyddsombud eller regionjurist innebär att man arbetar operativt med dataskydds-
frågor, utan arbetsuppgifterna innebär rådgivning och stöd till regionstyrelsen samt ett 
flertal nämnder och verksamheter inom regionen. Regionen har ett expertnätverk för 
dataskydd och informationssäkerhet vars syfte är att hantera verksamheternas frågor. 
Det operativa dataskyddsarbetet hanteras inom objektverksamheterna som ansvarar 
för att systemen följer dataskyddsförordningen. Vidare utarbetar dataskyddsombudet 
inga styrande dokument avseende dataskydd. Denna typ av dokument utarbetas i 
stället av informationssäkerhetsfunktionen, som även stöttar verksamheten praktiskt i 
genomförandet av dataskyddsåtgärder och dataskyddsombudets råd. 

IMY konstaterar att det inte framkommit i ärendet att regionstyrelsens dataskydds-
ombud varken i denna roll, eller i sitt arbete som regionjurist, arbetar på ett sätt som 
innebär att vara delaktig i fastställandet av ändamål och medel för behandlingen av 
personuppgifter. Rollen som regionjurist innebär dock att dataskyddsombudet hanterar 
dataskyddsfrågor vid en funktion inom ledningsstaben.  

Enligt dataskyddsförordningen ska dataskyddsombudet oberoende och självständigt 
granska organisationens efterlevnad av dataskyddsreglerna. Det innebär att det ingår i 
dataskyddsombudets uppdrag att granska dataskyddsarbetet inom ledningsstaben, 
vilket dataskyddsombudet i sin roll som regionjurist genom rådgivning är delaktig i.  

IMY bedömer mot denna bakgrund att regionstyrelsen har tilldelat dataskyddsombudet 
uppgifter och uppdrag som medför en intressekonflikt i förhållande till uppdraget som 
dataskyddsombud. Regionstyrelsen har därmed överträtt artikel 38.6 i dataskydds-
förordningen. 

Val av ingripande 

Av artikel 58.2 och artikel 83.2 i dataskyddsförordningen framgår att IMY har 
befogenhet att påföra en administrativ sanktionsavgift. Beroende på omständigheterna 
i det enskilda fallet ska en administrativ sanktionsavgift påföras utöver eller i stället för 
de andra åtgärder som avses i artikel 58.2, som till exempel ett föreläggande eller ett 
förbud. Vidare framgår av artikel 83.2 vilka faktorer som ska beaktas vid beslut om en 

 
5 EU-domstolens dom den 9 februari 2023, X-FAB Dresden, C-453/21, EU:C:2023:79, punkterna 41–42 samt 46. 
 

Integritetsskyddsmyndigheten 
 

Diarienummer: Regionstyrelsen i region Västerbotten  
Datum: 2024-06-27 
 

5(6) 

 

administrativ sanktionsavgift ska påföras och vid bestämmande av avgiftens storlek. 
Om det är frågan om en mindre överträdelse får IMY enligt vad som anges i skäl 148 
i stället för att påföra en sanktionsavgift utfärda en reprimand enligt artikel 58.2 b. 
Hänsyn ska tas till försvårande och förmildrande omständigheter i fallet, såsom över-
trädelsens karaktär, svårighetsgrad och varaktighet samt tidigare överträdelser av 
relevans.  

IMY konstaterar följande relevanta omständigheter. Den aktuella överträdelsen har 
inneburit att dataskyddsombudet granskat det dataskyddsarbete som han eller hon är 
delaktig i inom ramen för uppdraget som regionjurist. Dataskyddsombudet har därmed 
inte kunnat granska organisationens efterlevnad av dataskyddsförordningen på ett 
oberoende och självständigt sätt, vilket kan leda till risker för de registrerades fri- och 
rättigheter. Överträdelsen har pågått sedan våren 2022 men även dessförinnan när 
regionjuristen periodvis har arbetat som dataskyddsombud. IMY konstaterar dock att 
det utifrån underlaget i ärendet inte går att dra några slutsatser om eller i vilken 
utsträckning registrerade har lidit skada med anledning av detta. Regionstyrelsen har 
inte tidigare konstaterats ha överträtt dataskyddsbestämmelserna i nu relevant 
avseende. Mot denna bakgrund bedömer IMY att det är fråga om en mindre över-
trädelse i den mening som avses i skäl 148 i dataskyddsförordningen. Regionstyrelsen 
ska därför ges en reprimand enligt artikel 58.2 b i dataskyddsförordningen för den 
konstaterade överträdelsen. 

Vidare konstaterar IMY att den aktuella överträdelsen är pågående vid tidpunkten för 
detta beslut. IMY anser därför att det finns skäl att med stöd av artikel 58.2 d i data-
skyddsförordningen förelägga regionstyrelsen att vidta åtgärder för att säkerställa att 
dataskyddsombudet inte har uppgifter eller uppdrag som leder till en intressekonflikt 
med uppdraget som dataskyddsombud. Åtgärderna ska ha vidtagits senast fyra veckor 
efter att detta beslut vunnit laga kraft. 

 

Detta beslut har fattats av enhetschefen Nidia Nordenström efter föredragning av 
juristen Shirin Daneshgari Nejad. Vid den slutliga handläggningen har även 
tillförordnade rättschefen Cecilia Agnehall deltagit. 

Nidia Nordenström, 2024-06-27   (Det här är en elektronisk signatur) 

 

 

Kopia till 
Dataskyddsombudet 
 

 

 

Integritetsskyddsmyndigheten 
 

Diarienummer: Regionstyrelsen i region Västerbotten  
Datum: 2024-06-27 
 

6(6) 

 

Hur man överklagar 

Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
inom tre veckor från den dag ni fick del av beslutet. Om ni är en part som företräder 
det allmänna ska överklagandet dock ha kommit in inom tre veckor från den dag då 
beslutet meddelades. Om överklagandet har kommit in i rätt tid sänder IMY det vidare 
till Förvaltningsrätten i Stockholm för prövning.  

Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida.  

 

