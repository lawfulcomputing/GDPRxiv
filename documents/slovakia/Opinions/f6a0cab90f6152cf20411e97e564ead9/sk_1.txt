SPRÁVCA FANÚŠIKOVSKEJ STRÁNKY UMIESTNENEJ NA SOCIÁLNEJ SIETI
V POSTAVENÍ PREVÁDZKOVATEĽA
Súdny dvor Európskej únie dňa 5. júna 2018 vydal rozsudok vo veci C-210/16, ktorá súvisí s
konaním Unabhängiges Landeszentrum für Datenschutz Schleswig Holstein proti
Wirtschaftsakademie Schleswig Holstein GmbH.
V tomto rozsudku okrem iného rozhodol, že článok 2 písm. d) smernice Európskeho parlamentu
a Rady 95/46/ES z 24. októbra 1995 o ochrane fyzických osôb pri spracovaní osobných údajov
a voľnom pohybe týchto údajov sa má vykladať v tom zmysle, že pojem „prevádzkovateľ“
v zmysle tohto ustanovenia zahŕňa správcu fanúšikovskej stránky umiestnenej na sociálnej
sieti.
Fanúšikovské stránky sú užívateľské účty, ktoré si môžu na sociálnej sieti Facebook vytvoriť najmä
jednotlivci alebo podniky. Na tento účel môže autor fanúšikovskej stránky po svojom
zaregistrovaní sa na Facebooku používať platformu prevádzkovanú spoločnosťou Facebook na to,
aby sa prezentoval užívateľom tejto sociálnej siete, ako aj osobám, ktoré túto stránku navštevujú,
a šíril na mediálnom trhu akéhokoľvek informácie a názory. Správcovia fanúšikovských stránok
môžu získavať anonymné štatistické údaje o návštevníkoch týchto stránok prostredníctvom
funkcie s názvom Facebook Insight, ktorú im bezodplatne poskytuje spoločnosť Facebook
za nezmeniteľných podmienok užívania. Tieto údaje sa zbierajú prostredníctvom skrytých
súborov (ďalej len „súbory cookies“), pričom každý z týchto súborov obsahuje jedinečný kód
užívateľa, ktorý je aktívny počas obdobia dvoch rokov, a spoločnosť Facebook ho ukladá
na pevnom disku počítača alebo na inom zariadení návštevníkov fanúšikovskej stránky. Kód
užívateľa, ktorý možno priradiť k údajom o pripojení užívateľov zaregistrovaných na Facebooku,
sa zbiera a spracúva pri otvorení fanúšikovských stránok.
Z odôvodenia rozsudku uvádzame:
Každá osoba, ktorá má v úmysle vytvoriť na Facebooku fanúšikovskú stránku, uzatvára
so spoločnosťou Facebook Ireland osobitnú zmluvu týkajúcu sa zriadenia takejto stránky, podľa
ktorej súhlasí s podmienkami používania tejto stránky, vrátane súvisiacej politiky v oblasti
cookies, čo prináleží overiť vnútroštátnemu súdu.
Správca fanúšikovskej stránky umiestnenej na Facebooku vytvorením takej stránky umožňuje
spoločnosti Facebook, aby umiestňoval súbory cookies na počítači alebo akomkoľvek inom
zariadení osoby, ktorá jeho fanúšikovskú stránku navštívila, bez ohľadu na to, či táto osoba má
alebo nemá účet na Facebooku.
Vytvorenie fanúšikovskej stránky na Facebooku zo strany jej správcu znamená, že nastavil
parametre okrem iného podľa svojej cieľovej skupiny, ako aj cieľov riadenia alebo podpory svojich
činností, čo má vplyv na spracovanie osobných údajov na účely vypracovania štatistík získaných
na základe návštev fanúšikovskej stránky. Tento správca môže pomocou filtrov, ktoré mu
poskytuje spoločnosť Facebook, vymedziť kritériá, na základe ktorých majú byť tieto štatistiky
vypracované a tiež vymedziť kategórie osôb, ktorých osobné údaje budú využívané spoločnosťou
Facebook. Správca fanúšikovskej stránky umiestnenej na Facebooku preto prispieva
k spracovaniu osobných údajov návštevníkov svojej stránky.

1

Správca fanúšikovskej stránky umiestnenej na Facebooku, sa svojím nastavením parametrov,
okrem iného podľa svojej cieľovej skupiny, ako aj cieľov riadenia alebo podpory svojich činností,
podieľa na určení účelov a prostriedkov spracovania osobných údajov návštevníkov svojej
fanúšikovskej stránky. Z tohto dôvodu musí byť v prejednávanej veci tento správca v zmysle
článku 2 písm. d) smernice 95/46 považovaný v Únii za prevádzkovateľa spolu so spoločnosťou
Facebook Ireland.
Za týchto podmienok prispieva uznanie spoločnej zodpovednosti prevádzkovateľa sociálnej
siete a správcu fanúšikovskej stránky umiestnenej na tejto sieti v súvislosti so spracovaním
osobných údajov návštevníkov tejto fanúšikovskej stránky v súlade s požiadavkami smernice
95/46 k zaručeniu lepšej ochrany práv osôb, ktoré navštevujú fanúšikovskú stránku.
Existencia spoločnej zodpovednosti neznamená nevyhnutne rovnakú zodpovednosť rôznych
subjektov, ktorých sa týka spracovanie osobných údajov. Tieto subjekty môžu byť naopak
zapojené do tohto spracovania v rôznych fázach a stupňoch, takže mieru zodpovednosti každého
z nich treba hodnotiť z hľadiska všetkých relevantných okolností prejednávanej veci.
Na základe uvedených skutočností odporúčame správcom fanúšikovských stránok
umiestených na Facebooku kontaktovať spoločnosť Facebook, nakoľko sú spoločne
zodpovední za spracúvanie osobných údajov návštevníkov fanúšikovskej stránky.
Upozorňujeme, že rozsudok o výklade práva Európskej únie má všeobecné účinky v tom
rozsahu, v ktorom sú všetky národné súdy viazané takýmto výkladom, a to až do rozhodnutia
Súdneho dvora o ďalšej predbežnej otázke, v ktorom sa predchádzajúci výklad môže spresniť
alebo dokonca aj zmeniť.

2