STANOVISKO
ÚRADU NA OCHRANU OSOBNÝCH ÚDAJOV SLOVENSKEJ REPUBLIKY
Doručovanie písomností v správnom konaní
a nazeranie do administratívneho spisu
V poslednom období sa na Úrad obrátilo mnoho obcí a miest s požiadavkami ohľadne správneho
postupu pri doručovaní písomností v správnom konaní (najmä písomností, ktorými samotné správne
konanie začína a rozhodnutí vo veci samej) a pri nazeraní do spisového materiálu vedeného v rámci
správneho konania, s ohľadom na ochranu osobných údajov.
Pokiaľ ide o doručovanie písomností, otázky obcí a miest sa týkali najmä problematiky doručovania
rozhodnutí s viacerými účastníkmi správneho konania a doručovania písomností prostredníctvom
verejnej vyhlášky.
Vo vzťahu k doručovaniu je potrebné uviesť, že ide o inštitút, ktorý má nezastupiteľné miesto
v správnom konaní, nakoľko bez riadneho doručenia právnymi predpismi vymedzených písomností
v správnom konaní, nie je možné toto konanie začať, v už začatom správnom konaní postupovať
ako ani správne konanie ukončiť. Písomnosti v správnom konaní správny orgán účastníkom
správneho konania zasiela v plnom znení, bez úprav, nakoľko od obsahu týchto písomností sa odvíja
aj samotný priebeh správneho konania a účastník správneho konania má zákonom č. 71/1967 Zb.
o správnom konaní (správny poriadok) v znení neskorších predpisov (ďalej len „správny poriadok“)
priznané rôzne práva a povinnosti, ktoré sa viažu na skutočnosti zistené v správnom konaní
a vo väčšine prípadov obsiahnuté v týchto písomnostiach (napr. právo vyjadrovať sa k podkladom
potrebným pre vydanie rozhodnutia, navrhovanie dôkazov, právo podať odvolanie, žalobu a pod.).
Zásahom správneho orgánu do písomností oznámených účastníkovi správneho konania (napr.
prostredníctvom anonymizácie osobných údajov ďalších účastníkov správneho konania
v rozhodnutí), by mohlo dôjsť k zmareniu účelu jednotlivých práv účastníka správneho konania
(napr. účastník správneho konania by nemohol spochybniť niektoré skutočnosti a pod.). Písomnosti
(vrátane rozhodnutia), ktoré sú obsahom administratívneho spisu v konkrétnom správnom
konaní a ktoré sa doručujú účastníkom dotknutého správneho konania, ku ktorým má tento
účastník konania podľa správneho poriadku vždy právo vyjadriť sa, sa doručujú bez zásahu
zo strany správneho orgánu do týchto písomností, t. z. v neanonymizovanej podobe.
Doručovanie verejnou vyhláškou je popri doručovaní do vlastných rúk ďalším spôsobom
doručovania písomností v správnom konaní. Správny poriadok ustanovuje konkrétne podmienky,
kedy sa doručenie verejnou vyhláškou použije. Podľa § 26 správneho poriadku sa použije takáto
forma doručovania a) keď účastníci správneho konania nie sú známi, b) keď pobyt účastníkov
správneho konania nie je známy alebo c) pokiaľ tak ustanoví osobitný predpis [napr. zákon
č. 50/1976 Zb. o územnom plánovaní a stavebnom poriadku (stavebný zákon) v znení neskorších
predpisov]. Dotknuté ustanovenie upravuje aj ďalšie podmienky, ktoré musia byť splnené, aby bola
písomnosť takýmto spôsobom riadne doručená.

Doručovanie do vlastných rúk rovnako ako aj doručovanie verejnou vyhláškou sú rovnocenné
formy doručovania písomností v správnom konaní, preto obdobne platí vyššie uvedené, a teda
písomnosti doručované v správnom konaní formou verejnej vyhlášky sa doručujú
v neanonymizovanej podobe.
Ďalšou obdobnou problematikou je nazeranie do administratívneho spisu. Nazeranie do spisu je
jedným zo základných práv účastníka správneho konania, ktoré si môže uplatniť kedykoľvek
v priebehu správneho konania. Prostredníctvom tohto práva sa účastník správneho konania
oboznamuje s podkladmi pre vydanie rozhodnutia. Nakoľko má rozhodnutie vo veci právne účinky,
ktorými zasahuje do právneho postavenia účastníkov správneho konania, je nevyhnutné, aby sa
účastník správneho konania oboznámil so všetkými skutočnosťami v plnom rozsahu a aby mal tak
možnosť sa k všetkým týmto skutočnostiam vyjadriť (vrátane prípadných osobných údajov).
K porušeniu práva na nazeranie do spisu by mohlo dôjsť mechanickým zásahom zo strany správneho
orgánu, ktorý by účastníkovi správneho konania uplatňujúcemu si toto právo podľa správneho
poriadku poskytol k nazretiu anonymizovaný administratívny spis. Účastník správneho konania
má v zmysle uvedeného z pohľadu ochrany osobných údajov právo nazerať do spisu, ktorý
nie je anonymizovaný, pokiaľ osobitný zákon neustanovuje inak (napr. § 100 ods. 6 zákona
č. 18/2018 Z. z. o ochrane osobných údajov a o zmene a doplnení niektorých zákonov1).
Vo vzťahu k doručovaniu písomností ako aj k nazeraniu do administratívneho spisu sa javí
problematickou tretia kategória účastníka správneho konania vymedzená v § 14 ods. 1 správneho
poriadku. Podľa tohto ustanovenia je účastníkom správneho konania aj ten, kto tvrdí, že môže byť
rozhodnutím vo svojich právach a právom chránených záujmoch alebo povinnostiach priamo
dotknutý, a to až do času, kým sa nepreukáže opak. Takáto kategória účastníka správneho konania
je rovnocenná s ďalšími kategóriami účastníkov správneho konania vymedzenými v § 14 správneho
poriadku a prináležia mu rovnaké práva a povinnosti ako ostatným účastníkom správneho konania,
a to až do času, kým správny orgán právoplatne rozhodne o jeho vylúčení zo správneho konania.
Z tohto dôvodu sa aj vo vzťahu k takémuto účastníkovi správneho konania postupuje vyššie
uvedeným spôsobom tak pri doručovaní ako aj pri uplatňovaní práva nazerať
do administratívneho spisu.
Dávame do pozornosti, že v oboch prípadoch tým, že dôjde k zverejneniu alebo sprístupneniu
osobných údajov v rámci doručovaných písomností resp. v rámci podkladov, ktoré sú poskytnuté
k nazretiu, osobné údaje obsiahnuté v týchto písomnostiach nestrácajú status osobného údaju
a pre ich prípadné ďalšie spracúvanie je potrebné disponovať primeraným právnym
základom v zmysle čl. 6 Nariadenia2 resp. § 13 zákona č. 18/2018 Z. z.

Podľa § 100 ods. 6 zákona č. 18/2018 Z. z. ak návrh neobsahuje požiadavku na utajenie totožnosti navrhovateľa,
úrad vybaví návrh bez utajenia osobných údajov uvedených v návrhu. Ak je v návrhu požiadavka na utajenie
totožnosti, ale character návrhu neumožňuje jej vybavenie bez uvedenia niektorého údaja o osobe, ktorá návrh
podala, úrad po zistení tejto skutočnosti o tom navrhovateľa upovedomí, pričom ho zároveň upozorní, že v návrhu
bude pokračovať, len ak navrhovateľ v určenej lehote udelí úradu súhlas s uvedením údaja alebo údajov o svojej
osobe potrebných na vybavenie návrhu.
2
Nariadenie Európskeho parlamentu a Rady (EÚ) 2016/679 z 27. apríla 2016 o ochrane fyzických osôb pri
spracúvaní osobných údajov a o voľnom pohybe takýchto údajov, ktorým sa zrušuje smernica 95/46/ES (všeobecné
nariadenia o ochrane údajov).
1