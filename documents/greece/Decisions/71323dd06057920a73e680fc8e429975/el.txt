 
 
Αθήνα, 08-04-2024  
Αριθ. Πρωτ.:1090  
 

 

ΑΠΟΦΑΣΗ 14/2024 

(Τμήμα) 

 

Η  Αρχή  Προστασίας  Δεδομένων  Προσωπικού  Χαρακτήρα,  συνήλθε,  μετά  από 
πρόσκληση του Προέδρου της, σε τακτική συνεδρίαση σε σύνθεση Τμήματος στην 
έδρα της την 07.02.2024,  προκειμένου να εξετάσει την υπόθεση που αναφέρεται στο 
ιστορικό  της  παρούσας.  Στη  συνεδρίαση  μετείχαν  μέσω  τηλεδιασκέψεως  ο 
Αναπληρωτής  Πρόεδρος  της  Αρχής  Γεώργιος  Μπατζαλέξης,  κωλυομένου  του 
Προέδρου της Αρχής Κωνσταντίνου Μενουδάκου, ο οποίος ήταν και εισηγητής στην 
υπόθεση, καθώς και τα αναπληρωματικά μέλη της Αρχής Δημοσθένης Βουγιούκας 
και  Μαρία  Ψάλλα  σε  αντικατάσταση  των  τακτικών  μελών  Κωνσταντίνου 
Λαμπρινουδάκη και Γρηγόριου Τσόλια, οι οποίοι δεν παρέστησαν λόγω κωλύματος, 
αν  και  εκλήθησαν  νομίμως  εγγράφως.  Στη  συνεδρίαση,  χωρίς  δικαίωμα  ψήφου, 
παρέστησαν,  με  εντολή  του  Προέδρου,  η  Καλλιόπη  Καρβέλη,  ειδική  επιστήμονας 
νομικός,  ως  βοηθός  εισηγητή,  και  η  Ειρήνη  Παπαγεωργοπούλου,  υπάλληλος  του 
Τμήματος Διοικητικών Υποθέσεων, ως γραμματέας. 

 

Η Αρχή έλαβε υπόψη τα παρακάτω: 

Ο Α, υπήκοος Χ (γεν. …), με την με αριθ. πρωτοκόλλου Α/ΕΙΣ/5217/25-03-2022 
προσφυγή  του  προς  την  Αρχή  ζήτησε  τη  διαγραφή  του  από  τον  Εθνικό  Κατάλογο 
Ανεπιθύμητων Αλλοδαπών (στο εξής Ε.Κ.ΑΝ.Α.). 

Σε απάντηση του με αριθ. πρωτ. Γ/ΕΞΕ/2331/21.09.2022 εγγράφου της Αρχής για 
παροχή διευκρινίσεων σχετικά με την ύπαρξη καταχώρισης στον ανωτέρω κατάλογο, 
η Δ/νση Αλλοδαπών/Τμήμα Διοικητικών Μέτρων του Υπουργείου Προστασίας του 

 

1 

Πολίτη στο με αριθ. πρωτ. Γ/ΕΙΣ/4375/12.06.23 έγγραφό της προς την Αρχή ανέφερε 
τα εξής: 

1)  Με  την  υπ’  αριθ.  …  απόφαση  του  Τριμελούς  Εφετείου  Φ  ο  προσφεύγων 
καταδικάστηκε σε ποινή κάθειρξης … ετών και χρηματική ποινή δέκα χιλιάδων ευρώ, 
για  τις  πράξεις  της  εισαγωγής  στην  ελληνική  επικράτεια,  μεταφοράς  και  κατοχής 
ναρκωτικών ουσιών από κοινού, και παράλληλα με την ίδια απόφαση διατάχθηκε η 
ισόβια απέλασή του από τη χώρα. Την … απελάθηκε ακτοπλοϊκώς μέσω του Γραφείου 
Ελέγχου Διαβατηρίων Λιμένα Υ. Με την υπ’ αριθ. … απόφαση του Δ/ντή της Δ/νσης 
Αστυνομίας  Υ,  ο  προσφεύγων  καταχωρήθηκε  στον  Ε.Κ.ΑΝ.Α  από  την  …  έως  την  … 
λόγω της δικαστικής του απέλασης, ενώ με τις υπ’ αριθ. … και … σχετικές αποφάσεις 
του Δ/ντή της Δ/νσης Αστυνομίας Υ, ανανεώθηκε η εγγραφή του στον Ε.Κ.ΑΝ.Α. και 
αποφασίσθηκε  η  διατήρηση  της  εγγραφής  μέχρι  την  …,  με  την  αιτιολογία  ότι 
εξακολουθούν να ισχύουν οι λόγοι καταχώρισής του. 

2)  Με  την  υπ’  αριθ. …  απόφαση  του  Τριμελούς  Πλημμελειοδικείου  Φ  έγιναν 
δεκτές οι από … αντιρρήσεις του προσφεύγοντος περί της εκτέλεσης της υπ’ αριθ. … 
απόφασης  του  Τριμελούς  Εφετείου  Φ,  την  οποία  και  ήρε  κατά  το  σκέλος  της 
δικαστικής απέλασης. Κατόπιν αυτού, λόγω της άρσης της δικαστικής απέλασης, την 
… υπεβλήθη στην Δ/νση Αστυνομίας Υ νέο αίτημα του προσφεύγοντος διαγραφής 
του  από  τον  Ε.Κ.ΑΝ.Α.  Με  σχετικό  έγγραφό  της  η  Δ/νση  Αλλοδαπών/Α.Ε.Α 
απευθύνθηκε στην Εισαγγελία Εφετών … και ζήτησε απόψεις σχετικά με το θέμα. 
Στην  υπ’  αριθ.  …  από  …  απάντησή  της  η  Εισαγγελία  Εφετών  Φ  ανέφερε  ότι  δεν 
υφίσταται  πλέον  δικαιοδοσία  του  αρμοδίου  συμβουλίου  πλημμελειοδικών  να 
προβεί  σε  εξέταση  αιτήματος  απελαθέντος  που  επιθυμεί  να  του  επιτραπεί  η 
επιστροφή στη χώρα. 

3) Την … ο προσφεύγων υπέβαλε αίτηση θεραπείας στη Δ/νση Αστυνομίας Υ, η 
οποία  στην  από  …  απάντησή  της  ανέφερε  ότι  η  αίτηση  θεραπείας  δεν  μπορεί  να 
εξεταστεί  διότι  σύμφωνα  με  το  άρθρο  1  παρ.  2  της  υπ’  αριθ.  4000/4/32-ν’  από 
31.03.17  ΚΥΑ  «Το  αρμόδιο  όργανο  δεν  μπορεί  να  αποφασίσει  τη  διαγραφή  της 
εγγραφής πριν τη πάροδο του χρονικού διαστήματος της απαγόρευσης επανεισόδου, 
η οποία έχει επιβληθεί με δικαστική απόφαση».  

 

 

2 

Η  Αρχή,  μετά  από  εξέταση  των  προαναφερόμενων  στοιχείων,  άκουσε  τον 
εισηγητή  και  τις  διευκρινίσεις  από  τη  βοηθό  εισηγητή,  η  οποία  στη  συνέχεια 
αποχώρησε, και κατόπιν διεξοδικής συζήτησης 

 

 

ΣΚΕΦΘΗΚΕ ΣΥΜΦΩΝΑ ΜΕ ΤΟΝ ΝΟΜΟ 

1. Σύμφωνα με το άρθρο 1 της ΚΥΑ 4000/4/32-λα/2012, όπως τροποποιήθηκε και 
ισχύει  με  την  υπ’  αριθ.  4000/4/32-ν/2017  όμοια,  «στον  Εθνικό  Κατάλογο 
Ανεπιθύμητων Αλλοδαπών (Ε.Κ.ΑΝ.Α.) εγγράφονται: 

α. Αλλοδαποί σε βάρος των οποίων εκδόθηκε δικαστική ή διοικητική απόφαση 
απέλασης από τη χώρα ή απόφαση επιστροφής, εφόσον δεν έχουν συμμορφωθεί με 
την υποχρέωση επιστροφής…..» 

Επίσης σύμφωνα με το άρθρο 3 παρ. 1 και 2 της ιδίας ως άνω ΚΥΑ: «1. Η διάρκεια 
ισχύος της εγγραφής στον Ε.Κ.ΑΝ.Α., καθορίζεται από το αποφασίζον την εγγραφή 
όργανο, με κριτήριο τους λόγους για τους οποίους επιβάλλεται και δεν υπερβαίνει τα 
πέντε  (5)  έτη.  Η  ως  άνω  διάρκεια  εγγραφής  στον  Ε.Κ.ΑΝ.Α.  είναι  δυνατόν,  να 
υπερβαίνει την πενταετία σε περίπτωση που ο αλλοδαπός αποτελεί σοβαρή απειλή 
για  την  εθνική  ασφάλεια,  τη  δημόσια  ασφάλεια  ή  τη  δημόσια  τάξη  καθώς  και  σε 
περίπτωση  που  επιβληθεί  με  απόφαση  ποινικού  δικαστηρίου  απέλαση  και 
απαγόρευση επανεισόδου του αλλοδαπού στη Χώρα, για όσο χρόνο ορίζεται σ’ αυτήν 
Κάθε  περίπτωση  εγγραφής  στον  Ε.Κ.ΑΝ.Α.  επανεξετάζεται  αυτεπαγγέλτως  ανά 
τριετία.  

2.Η εγγραφή παύει αυτοδικαίως να ισχύει: 

α. Με την παρέλευση της χρονικής διάρκειας ισχύος της απόφασης εγγραφής. 

β.  Από  την  ανάκληση  ή  την  ακύρωση  της  διοικητικής  απόφασης  απέλασης  ή 

επιστροφής βάσει της οποίας έγινε η εγγραφή. 

 

3 

γ. Από την έκδοση βουλεύματος του αρμόδιου Συμβουλίου Πλημμελειοδικών με 
το οποίο επιτρέπεται η επιστροφή του αλλοδαπού στη χώρα (παρ. 3 άρθρου 74 Π.Κ., 
όπως ισχύει) και για το χρονικό διάστημα που ορίζεται στο βούλευμα. 

δ. Με την κατάργηση της δικαστικής απόφασης που επέβαλε την απέλαση. 

ε. Από την αναστολή εκτελέσεως της απόφασης απέλασης ή επιστροφής από το 

αρμόδιο δικαστήριο και για όσο χρόνο διαρκεί η αναστολή αυτή». 

2.  Στην  υπό  εξέταση  περίπτωση,  από  τα  στοιχεία  του  φακέλου  και  τις 
διευκρινίσεις  της  Δ/νσης  Αλλοδαπών/Τμήμα  Διοικητικών  Μέτρων  του Υπουργείου 
Προστασίας του Πολίτη προέκυψε ότι ο προσφεύγων Α με την υπ’ αριθ. … απόφαση 
του Δ/ντή της Δ/νσης Αστυνομίας Υ, καταχωρήθηκε στον Ε.Κ.ΑΝ.Α από την … έως την 
…  λόγω  της  δικαστικής  του  απέλασης,  η  οποία  διατάχθηκε  με  την  υπ’  αριθ.  … 
απόφαση του Τριμελούς Εφετείου Φ. Με τις υπ’ αριθ. … και … σχετικές αποφάσεις 
του Δ/ντή της Δ/νσης Αστυνομίας Υ, ανανεώθηκε η εγγραφή του στον Ε.Κ.ΑΝ.Α. και 
αποφασίσθηκε  η  διατήρηση  της  εγγραφής  του μέχρι  την  …,  με την  αιτιολογία  ότι 
εξακολουθούν να ισχύουν οι λόγοι καταχώρισής του. Με την υπ’ αριθ. … απόφαση 
του  Τριμελούς  Πλημμελειοδικείου  Φ  έγιναν  δεκτές  οι  από  …  αντιρρήσεις  του 
προσφεύγοντος  περί  της  εκτέλεσης  της  υπ’  αριθ.  …  απόφασης  του  Τριμελούς 
Εφετείου Φ, την οποία και ήρε κατά το σκέλος της δικαστικής απέλασης. 

Κατά  συνέπεια,  σύμφωνα  με  τις  προαναφερόμενες  διατάξεις,  εφόσον  η 
καταχώριση του προσφεύγοντος στον Ε.Κ.ΑΝ.Α. έγινε λόγω της δικαστικής απέλασης 
του, και η δικαστική απόφαση που επέβαλε την απέλαση ήρθη και καταργήθηκε κατά 
το σκέλος αυτό με την σχετική … απόφαση του Τριμελούς Πλημμελειοδικείου Φ, η 
εγγραφή του στον Ε.ΚΑ.ΝΑ. παύει αυτοδικαίως να ισχύει σύμφωνα με τις διατάξεις 
του άρθρου 3 παρ. 2 της ΚΥΑ 4000/4/32-λα/2012, όπως τροποποιήθηκε και ισχύει με 
την υπ’ αριθ. 4000/4/32-ν/2017 όμοια. 

Κατ’ ακολουθία η προσφυγή του πρέπει να γίνει δεκτή. 

 

 

 

4 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

Η Αρχή  

1)  Διατάσσει τον υπεύθυνο επεξεργασίας να προβεί στη διαγραφή του Α από 

τον Ε.Κ.ΑΝ.Α. και  

2)  Καλεί τον υπεύθυνο επεξεργασίας να ενημερώσει εγγράφως την Αρχή και τον 
προσφεύγοντα σχετικά με τις ενέργειές του για την εκτέλεση της παρούσας 
αποφάσεως εντός 15 ημερών από τη λήψη της. 

 

  Ο Αναπληρωτής Πρόεδρος                                     Η Γραμματέας 

 

   Γεώργιος Μπατζαλέξης                                 Ειρήνη Παπαγεωργοπούλου   

5 

 

 

