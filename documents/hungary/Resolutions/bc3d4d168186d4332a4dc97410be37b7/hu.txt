 

 
Ügyiratszám: NAIH-3447-3/2024 
 

 
 
 
 
 
 
 
 
 
                 adatvédelmi tisztviselő részére 
 
 
Tárgy: tájékoztatás 
 
Tisztelt Uram! 
 
A  Nemzeti  Adatvédelmi  és  Információszabadság  Hatóság  (a  továbbiakban:  Hatóság)  a  2024. 
február 5-én megküldött beadványát megkapta. Beadványa alapján a __________ adatkezelő (a 
továbbiakban: az Adatkezelő) a vonatkozó jogszabályi környezet változását követően is szeretné 
valamennyi nála fellelhető munkakör vonatkozásában fenntartani a kötelező orvosi vizsgálatokat, 
Ön  az  Adatkezelő  adatvédelmi  tisztviselőjeként  az  ezzel  járó  adatkezelés  jogalapjának 
megállapításához kérte a Hatóság állásfoglalását.  
 
A  Hatóság  felhívja  szíves  figyelmét  arra,  hogy  a  Hatóság  kizárólag  adatvédelmi  tárgyú 
kérdésekkel  összefüggésben  tud  eljárni,  munkajogi  kérdésekben  nem  foglalhat  állást. 
Beadványának  adatvédelmi  vonatkozású  részével  kapcsolatban  a  Hatóság  az  alábbiakról 
tájékoztatja. 
 
I. Az információs önrendelkezési jogról és az információszabadságról szóló 2011. évi CXII. törvény 
(a továbbiakban: Infotv.) 38. § (2) és (2a) bekezdései alapján: 
 
„(2)  A  Hatóság  feladata  a  személyes  adatok  védelméhez,  valamint  a  közérdekű  és  a 
közérdekből  nyilvános  adatok  megismeréséhez  való  jog  érvényesülésének  ellenőrzése  és 
elősegítése, továbbá a személyes adatok Európai Unión belüli szabad áramlásának elősegítése. 
 
(2a) Az általános adatvédelmi rendeletben1 a felügyeleti hatóság részére megállapított feladat- és 
hatásköröket  a  Magyarország  joghatósága  alá  tartozó  jogalanyok  tekintetében  az  általános 
adatvédelmi rendeletben és e törvényben meghatározottak szerint a Hatóság gyakorolja.” 
 
II. A munka törvénykönyvéről szóló 2012. évi I. törvény (a továbbiakban: Mt.) 2024. január 1-jétől 
2024.  augusztus  31-ig  hatályos  51.  §  (4)  bekezdése  szerint  „(4)  A  munkáltató  biztosítja  az 
egészséget nem veszélyeztető és biztonságos munkavégzés követelményeit. A munkába lépést 
megelőzően  és  a  munkaviszony  fennállása  alatt  rendszeres  időközönként  köteles  ingyenesen 
biztosítani a munkavállaló munkaköri alkalmassági vizsgálatát.”. 
 
A fenti rendelkezés 2024. szeptember 1-jétől az alábbiak szerint módosul:  
 
„(4) A  munkáltató  biztosítja  az  egészséget  nem  veszélyeztető  és  biztonságos  munkavégzés 
követelményeit. Jogszabályban meghatározott esetben, illetve  ha a munkáltató elrendeli, a 
munkába  lépést  megelőzően  és  a  munkaviszony  fennállása  alatt  rendszeres  időközönként  a 
munkáltató ingyenesen köteles biztosítani a munkavállaló munkaköri alkalmassági vizsgálatát.” 
 
Alapvetés,  hogy  a  GDPR  hatálya  alá  eső  adatkezelések  mindegyikének  a  GDPR  6.  cikk  (1) 
bekezdése szerinti jogalappal kell bírnia.  
 
A  GDPR  6.  cikk  (1)  bekezdésének  c)  pontja  alapján  egy  adatkezelés  jogszerű,  amennyiben  az 
adatkezelés az adatkezelőre vonatkozó jogi kötelezettség teljesítéséhez szükséges. A GDPR 6. 
cikk (3) bekezdése alapján a GDPR (1) bekezdés c) pontja szerinti adatkezelés jogalapját az 

 

1 Az Európai Parlamenti és a Tanács (EU) 2016/679 rendelete (2016. április 27.) a természetes személyeknek a személyes adatok 
kezelése  tekintetében  történő  védelméről  és  az  ilyen  adatok  szabad  áramlásáról,  valamint  a  95/46/EK  irányelv  hatályon  kívül 
helyezéséről (általános adatvédelmi rendelet/GDPR). 
…………………………………………………………………………………………………………………………………………………………..................... 
1055 Budapest 
 Falk Miksa utca 9-11. 

naih.hu/adatkezelesi-tajekoztatok 
ugyfelszolgalat@naih.hu 

Tel.: +36 1 391-1400 
KR ID: 429616918 
 

 

2 

 
uniós  jognak,  vagy  azon  tagállami  jognak  kell  meghatároznia,  amelynek  hatálya  alá  az 
Adatkezelő tartozik. 
 
Az Infotv. 5. § (3) bekezdése alapján a GDPR 6. cikk (1) bekezdés c) pontjában meghatározott 
úgynevezett kötelező adatkezelés esetén a kezelendő adatok fajtáit, az adatkezelés célját és 
feltételeit, az adatok megismerhetőségét, az adatkezelő személyét, valamint az adatkezelés 
időtartamát  vagy  szükségessége  időszakos  felülvizsgálatát  az  adatkezelést  elrendelő 
törvény, illetve önkormányzati rendelet határozza meg. 
 
A GDPR és az Infotv. rendelkezéseiből a Hatóság álláspontja szerint az következik, hogy a 
kollektív  szerződés,  bár  alanyaira  nézve  jogokat  és  kötelezettségeket  állapíthat  meg,  nem 
jogszabály, így nem teremt a tervezett adatkezeléshez a GDPR 6. cikk (1) bekezdés c) pontja 
szerinti jogalapot sem. 
 
Fenti esetben, az Mt. a módosítása hatálybalépését követően lehetővé teszi a munkáltatónak, hogy 
akkor is elrendelje a saját szervezetén belül a munkavállalók munkaköri alkalmassági vizsgálatát, 
amikor  arra  vonatkozóan  a  jogalkotó  egyébként  nem  állapít  meg  kötelezést.  Mivel  így  az 
adatkezelésre nem valamely törvényi rendelkezés kényszerítő ereje folytán kerül sor, így annak 
jogalapjaként  a  GDPR  6.  cikk  (1)  bekezdés  c)  pontja  szerinti  jogalap  a  Hatóság  álláspontja 
szerint nem hivatkozható.  
 
A  Hatóság  fentiek  mellett  hivatkozni  kíván  a  2018.  évi  beszámolójában  írtakra,  eszerint 
"Előfordulhat  olyan  eset  is,  amikor  a  jogszabály  csak  általános  felhatalmazást  tartalmaz 
meghatározott – személyes adatok kezelésével járó – tevékenység végzésére. Ilyen eset például 
az  Mt.  azon  rendelkezése,  amely  alapján  a  munkáltató  a  munkavállalót  a  munkaviszonnyal 
összefüggő magatartása körében ellenőrizheti. Ekkor a törvény az ellenőrzés lehetőségét (és nem 
kötelezettségét) biztosítja, adatkezelést sem ír elő kötelezettségként, ezért az adatkezelésnek is 
eltérő a jogalapja (a munkáltató jogos érdeke)." 
 
Azaz  a  Hatóság  véleménye  szerint  az  adatkezelés  jogalapja  a  beadványban  írt  esetben  a 
GDPR 6. cikk (1) bekezdés f) pontja szerinti jogalap, azaz a munkáltató jogos érdeke lehet, 
amennyiben  annak  fennállása  és  elsőbbsége  érdekmérlegelési  teszt  elvégzése  során 
megállapítható.  
 
A  Hatóság  felhívja  a  figyelmet  arra,  hogy  a  munkáltató  alkalmassági  vizsgálatot  előíró  döntése 
esetén sem változik az a követelmény, hogy a munkáltató a munkavállaló vonatkozásában csak 
az  orvosi  vizsgálat  eredményeként  megállapított  alkalmasságot/alkalmatlanságot  mint 
személyes  adatot  kezelheti,  a  munkavállaló  egyéb  egészségügyi  személyes  adatait  nem, 
illetve a jogszabályi háttér változása nem érinti a megőrzési idő kérdését sem, tehát az Adatkezelő 
továbbra is köteles eleget tenni a GDPR és az Infotv. ide vonatkozó rendelkezéseinek.  
 
III.  Mindezeken  túl  a  Hatóság  felhívja  szíves  figyelmét,  hogy  a  Hatóság  –  eljárási  kereteket 
nélkülöző,  konzultációs  válaszként  kiadott  –  jelen  tájékoztatása  sem  jogszabálynak,  sem  egyéb 
jogi eszköznek nem tekinthető, az normatív jelleggel, jogi erővel, illetve kötelező tartalommal nem 
rendelkezik.  A  Hatóság  jelen  ügyben  rendelkezésre  bocsátott  információk  alapján  kialakított 
jogértelmezése más hatóságot, a bíróságot és az adatkezelőt nem köti, annak csak iránymutató 
jellege van. 
 
Budapest, az elektronikus aláírás és időbélyeg szerint 
 

Üdvözlettel: 
     

 
       Dr. habil. Péterfalvi Attila 
                     elnök 
            c. egyetemi tanár 

 

 

 

